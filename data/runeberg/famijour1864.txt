
FAMILJ-JOURNALEN. N:o 1. 1864.Ill. C L Rudolph, del




Historiska Bilder.
I.
Drottning Christina och hennes thronafsägelse.


Tvåhundra år hafva förflutit sedan denna
afsägelse. Denna drottnings personlighet har blifvit
skildrad både i romaner och skådespel. Hur ofta har
icke hennes gestalt gått öfver scenens tiljor! och
likväl har så väl hennes karakter som personlighet
en alltid ny retelse; båda innebära ännu alltid någon
sida, som tål en ytterligare skärskådning.

Drottning Christina var enda barnet till den store
konungen och hjelten Gustaf Adolf, hvilken enligt
till och med sina fienders vittnesbörd var 30-åriga
krigets och tidehvarfvets ädlaste företeelse. Då detta
barn föddes honom den 9 December 1626, bidrog den
allmänt närda förhoppningen om en prins i förening
med den nyföddas yttre att narra både fadren och
hofvet. Barnet var mörkt som en mohr, stämman djup
och grof. Man berättade den lycklige fadren en sons
födelse. Sedan misstaget blifvit upptäckt, yttrade
konungen: "Jag hoppas att denna flicka skall bli
mig till lika stor glädje och nytta, som en gosse;
att hon skall bli kunnig och klok -- hon har ju redan
lurat oss alla." Och hon lurade alla, sina föräldrar,
sitt folk -- hela verlden, i deras förhoppningar.

Fyra år gammalt var barnet då dess fader i Maj 1630
tågade till Tyskland. Han skulle aldrig återse hvarken
sin dotter eller sitt rike. På slagfältet vid Lützen
stupade den store svenskdrotten. Full af aningar
hade han vid afresan från fäderneslandet tillsatt
ett riksråd, för styrandet af land och folk samt
en samling insigtsfulla män för handhavandet af
dottrens bildning och uppfostran.

Konungens befallning lydde, att hans dotter i
första rummet skulle erhålla en religiös, i det
andra en manlig uppfostran. Så länge fadren lefde,
var detta icke något fel; men han dog, som vi känna,
straxt derefter. Han förmådde icke mera att efter
sitt sinne leda sitt barns "religiösa" och "manliga"
uppfostran.

Christina måste dessutom umbära det som hos rikt
begåfvade och originella skaplynnen ofta är
hufvudsaken: en moders kärlek och vård.
Maria Eleonora af Brandenburg var en skönhet af
första rangen; det svartbruna barnet misshagade
henne derföre. Hon var ingen ande af samma slag
som hennes gemål Gustaf Adolf, så mycket
hon än tillegnat sig sin tids bildning, ja till
och med gjorde anspråk på smak och konstsinne.
Emedan modren icke blott icke älskade sitt barn, sitt
enda barn, utan dertill visade detsamma motvilja,
saknade således Gustaf Adolfs uppväxande dotter icke
ensamt fadershjertat, utan också det för en
flickas uppfostran oumbärliga modershjertat.

Gustaf Adolfs dotter hade sin faders öga, detta
stora, blåa, snillrika öga, och hans oförfärade,
manliga karakter. På det späda barnet hade redan den
omständigheten en menlig verkan, att det uppehöll
sig föga hos modren, men mycket hos fadren och
hyste blott kärlek för denne. Hennes uppfostran
efter fadrens död var icke egnad att göra henne
behaglig och älskvärd. Öfver- och underhofmästare,
professorer och hofpredikanter ansträngde sig med
lika så mycken ifver som fåfänga att omstöpa denna
originella natur och gifva den en annan, fast sämre
form. De fullproppade hennes hufvud med lärda saker,
men lemnade hjertat tomt på allt, som gör qvinnan i
stånd att sjelf bli lycklig och lyckliggöra andra.

Fremmande blef hon, och det mera och mera, för allt
hvad man förstår med älskvärda qvinliga seder och
sedlig skönhet. Naturen hade icke begåfvat henne
med Gratiernas gördel, och af sina lärare erhöll
hon icke ens en vink, att en sådan fanns till. Hon
vardt icke uppfostrad utan bortklemad; icke bildad
utan förbildad. Hennes naturliga tygellöshet lät
man opåtalt frodas; -- det var blott, mente man,
en kraftig vilja, som tidigt uppenbarade sig. Så
blef hon van vid godtycklighet, så förvildades hon
till sinne och seder. Till och med det, som eljest
så vackert förmår förmildra och rena den kärfvaste
karakter, religionen, bibragtes henne under en sådan
form, att hon långt ifrån att deraf hemta någon
nytta för hjerta och lefverne, tvertom fann den krass
och motbjudande. I stället för lefvande kristendom
lade man för henne torr och mager renlärighet i
strängt utpreglade trosdogmer, hvilka hon måste lära
utantill.

Minnet och tankekraften skärptes i otillbörlig grad,
och hennes äregirighet eggades så af lärarnes fåfänga,
att hon nekade sig behöflig hvila, -- sof endast trenne
timmar och tillbragte natten vid studiebordet. Vid 10
års ålder skref och talade hon latin, lärde sig derpå
med otrolig hastighet fransyska och italienska. 18
år gammal läste hon redan de svåraste grekiska
historieskrifvarne på grundspråket. I hebreiska
språket var hon äfven rätt hemmastad. Smickrande
lärde författade till hennes ära grekiska och latinska
verser, hvaruti hon kallades den "nordiska Sibyllan",
den "tionde bland Muserna", den "svenska Pallas".

Hon viste mycket, men ingenting i botten. Hennes
barnsliga äregirighet och qvinliga fåfänga
uppenbarade sig icke endast bland böcker och lärda,
i disputationer och brefvexlingar: Christina ville
äfven skörda lagrar på de fält mannen brukar betrakta
såsom sin tillhörighet. Hon älskade med passion
dansen, var en käck ryttarinna, en outtröttlig 
jägarinna. Klädd i karldrägt sågs hon jaga fram på sin
eldiga springare och, stående upprätt i stigbygeln,
lägga an på och träffa vildbrådet.

Allt detta var emellertid saker, som icke borde kunna
oroa svenskarne; men då de hörde henne svära som den
råaste forman, när de ur hennes mun förnummo uttryck,
som erinrade om kasernen, då frågade de sig sjelfva:
"är detta en dotter till den fint bildade Eleonora
och den fromme, okonstlade och höfviske Gustaf
Adolf? Äro dessa de egenskaper, som skapa en stor
och ädel furstinna?"

Så hade hon blifvit 18 år gammal, och besteg med
stöd af rikets lagar vid denna ålder thronen; men
som en flicka, hvilken aldrig varit qvinna; som ett
väsen, vid hvars alstring och kön naturen begått
ett misstag och åstadkommit en missbildning; som en
kokett, hvilken satte en ära uti att spela rôlen
af en man -- än den lärde forskarens, än krigarens
och jägarens. Med allt detta var hon dock alltid
en qvinna, visserligen utan dennas ädla och rena
egenskaper och naturel: således en qvinna i saknad
af qvinlighet.

Knappt var hon på thronen, förr än hon gjorde allt
för att "emancipera sig." Drottning Christina
är det krönta mönstret för alla "emanciperade
qvinnor." Hvilken skillnad emellan Englands Elisabeth
och Sveriges Christina! Den förra aktade och ärade
sina visa rådgifvare: hon följde, så mycket än
hjerta och böjelse motsatte sig det, sin ministers
råd, så snart han yttrade att nationens väl så
fordrade. Christina deremot ansåg intet angelägnare,
än att från sig aflägsna den store rikskansleren
Oxenstjerna, samme man, till hvars kloka rådslag
hennes fader lyssnat, som om de varit orakelsvar,
och genom hvilken Sverige spelat sin stora rôle i
Europas angelägenheter.

Rikskansleren var också i hela sitt väsen en
fullkomlig motsats till drottningen, synnerligast
hvad hennes slöseri vidkom. Af fåfänga och feberaktig
äregirighet, att man skulle tala om hennes person
ute i verlden, omgaf hon sig med gamla manuskripter,
böcker, antiker af alla slag, äfvensom med berömda
lärda i alla brancher och från alla delar af
verlden. Till 800,000 riksdaler belöpte sig Sveriges
samtliga statsinkomster: men hon betalte för en
bronsstaty af romerske kejsaren Otto 30,000 rdr,
för tvenne gammalklassiska manuskripter 100,000 samma
mynt.

Af de genom drottning Christinas frikostighet
från Europas alla länder kallade lärde eggades och
lifvades således icke det svenska nationalsnillet;
nationalbildningen var något som denna furstinna
alldeles förbisåg.

Berusad af de rökoffer de utländske lärde tände för
henne, äfvensom af sångares och dansares hyllningar,
dem hon rikligt betalte, icke allenast förslösade hon
de af hennes fader och riksförmyndare samlade skatter,
förpantade och bortskänkte en stor del af de kongliga
domänerna, utan åsamkade derjemte sig och riket en
skuld af mera än fem millioner riksdaler.

Hon betalte väl också någon gång sina skulder, men på
ett sätt som retade hela nationen mot henne. Hon var
skyldig sin hofskräddare, Johan Holm, en betydlig
summa. Då mannen enträget fordrade betalning,
godtgjordes han derigenom, att han af drottningen
upphöjdes i adligt stånd under det stolta namnet
Lejonkrona.

Det andliga ståndets fiendskap ådrog hon sig genom
sitt gyckel med allt heligt. I kyrkan, under allmänna
gudstjensten, fördref hon ofta tiden med läsandet af
atheistiska och frivola skrifter -- och sitt förakt
för en lära, hvars sanning hennes fader beseglat med 
sitt blod. Äfven borgerskapet och bönderna stötte hon 
för hufvudet derigenom, att hon förökade riddarhuset med
fyrahundrasextio nyadlade familjer och skänkte
dem stats- och kronogods: ja en lag utkom, att
vid besättandet af ett embete ingen ofrälse finge
föredragas en adelsman.

Bland hennes gunstlingar hade grefve Magnus de la
Gardie i många år intagit första platsen. Då kom
läkaren Bourdelot från Nederländerna till hennes
hof. Snart vardt denne så allsmägtig, att hvar och
en, som önskade en syssla, vände sig till honom:
till och med fremmande makters sändebud ansågo icke
under sin värdighet att söka hans gunst, säker om att
genom honom kunna inverka på drottningen. Det ständiga
umgänget med denne man åstadkom en sådan omstörtning
i hennes tankar om de förut så högt värderade lärde
och vetenskapsmän, som vistades vid hennes hof,
att hon vid alla tillfällen hade dem till skottafla
för sina bitande sarkasmer, och gaf dem till pris
för åtlöjet och föraktet. Hon befallte t. ex. en,
som saknade röst, att sjunga en grekisk aria, och en
annan att dertill uppföra en grekisk dans, emedan den
förre skrifvit öfver grekernas musik och den sednare
öfver deras dans. Dessa då för tiden verldsberömda
lärde lydde befallningen: den ene sjöng, den andre
dansade -- allt under det församlade hoffolkets
stormande skrattsalfvor. Skedde dem också rättvisa,
så framstår likväl härvid drottningens karakter i en
ganska mörk dager.

Sedan en längre tid hade hennes umgänge utgjorts
endast af fransmän och italienare. Dessa hade berättat
henne herrliga saker om det sköna Italien, om det
otvungna, fria och glada lif man der förde. Hennes
regering och lefnadssätt hade nu äfven bragt adeln
i harnesk mot henne. Ett allmänt uppror var på väg
att utbrista.

Då mognade i hennes hufvud den planen, att afsäga sig
regeringen och draga sig tillbaka till privatlifvets
lugn. Mognade sade vi, ty redan sedan flera år
hade hon umgåtts med den tanken, men derifrån
blifvit afrådd af Oxenstjerna, för hvilken den
föreställningen var odräglig, att dottren till hans så
högt vördade och varmt älskade konungslige vän, det
fordom så hoppgifvande fosterbarnet, skulle fjerran
från fosterlandet tillbringa sina dagar -- ett mål,
kanske för tadel och åtlöje. Men nu kunde ingenting
afhålla henne från att göra allvar af sitt beslut.

Den af Christina och så många efterlängtade dagen var
inne. Den 6 Juni 1654 uppträdde hon för sista gången
bland de församlade ständerne i konglig skrud. Sedan
ett visst årligt underhåll -- 240,000 rdr -- beviljats
henne, frisade hon undersåtarne från deras trohetsed,
afklädde sig de kongliga regalierna och höll ett
afskedstal, som, oaktadt det öfverflödade af sjelfberöm, 
lockade tårar ur mångas ögon. Hvad hon felat,
hvad hon brutit glömdes i denna stund, och man såg
blott den unga, ovanliga qvinnan, dottren till
Sveriges störste hjelte, den siste ättlingen af
Wasastammen.

Alltså hade Christina fått sin vilja fram och blifvit
befriad från kronans bördor och bekymmer. Straxt derpå
lemnade hon fäderneslandet. I Inspruck afsvor hon
högtidligt lutherska läran, för hvilken hennes fader
offrat krafter och lif, och antog den katholska. Hon
lefde sedan för det mesta i Rom, i umgänge med lärde
och konstnärer. Två gånger besökte hon Sverige, hvars
regentinna hon ånyo önskade blifva vid Carl Gustafs
frånfälle. Men denna önskan realiserades icke och
hon dog i Rom som enskild person 1689.

*



Några ord om svimningar och deras orsaker.

Vid den i vår tid öfverhandtagande nervösa retligheten, 
hvilken framkallas af nervernes onaturligt uppdrifna  
verksamhet, förekomma så talrika fall af vanmakt eller 
svimningar och åstadkomma en sådan bestörtning i de 
kretsar, de visa sig: man står så hjelplös vis-à-vis dem 
till dess den efterlängtade läkaren låter se sig, att vi 
tro oss göra läsaren både en tjenst och ett nöje då vi orda 
något om dessa fenomener och deras orsaker, samt derjemte 
nämna de hjelpmedel man bör begagna innan läkaren hinner 
tillkomma.

Blodet utgör menniskokroppens närande vätska; dess
omlopp förmedlas af hjertat, hvars verksamhet drifver
blodet till alla, äfven de minsta delarne af det vidt
utgrenade kanalsystemet. Genom blodet tillföres icke
blott de åtskilliga kroppsdelarne det för sin näring
nödiga ämnet och bortledes slagget eller det obrukbara;
utan det utgör också den för lifsvilkoret nödvändiga
retningen, som blodet och dess stimulerande kraft
utöfvar på de minsta organiska delarne. Försvinner
denna helt och hållet, eller inskränkes inom en
trångare gräns, då upphöra 
lifsföreteelserna, faktiskt eller blott skenbart, och
död eller vanmakt följer.
d. v. s. föra ett lif likt plantan: börja, växa,
Nerverna äro de delarne af kroppen, som underhålla
förbindelsen med den yttre verlden, och utgöra
medlarne mellan organismen och föremålen utom
densamma. Utom dem skulle kroppen endast vegetera,

förgås som den; hon skulle vara i saknad af det,
som gör djuret till djur, menniskan till menniska,
hvad som danar henne till något mera, än ett blott
börjande, växande och förgängligt väsen. Genom
ögats, hjernans, luktens, smakens och känselns nerfver
-- alltså genom sinnesverktygen -- är menniskan i stånd
att emottaga och med förnuftet fatta intryck af
personer och föremål utom sig. Nerfverna hafva
sin medelpunkt i hjernan och ryggmergen; dessa utgöra
de centralbyråer, hvarifrån utlöpa, tusentals
trådar af hvilka somliga utifrån leda känslor
och intryck till hjernan, andra deremot från
hjernan sjelf föranleda rörelser. Men nerfverna
äro icke endast regulatörer för intryck och rörelser;
äfven med de rent vegetativa processerna, d. v. s. 
med digestionen, födan och andedrägten, stå de i 
innerlig förening och utöfva på dem sitt inflytande. 
Hvarje oordning i dessa nerfver framkallar en oordning 
och rubbning i de af dem beroende processer; sålunda 
gifves det en nervös hjertklappning, en nervös 
uppkastning, en af nervösa orsaker uppkommen svårighet 
att andas (Asthma) -- alltså sjukdomar i de vegetativa
organerna, hvilka hafva sin grund i den störda
verksamheten i dithörande organer.

Efter denna inledning skall läsaren lättare förstå
hvad vi mena med vanmakt.

Vanmakten består i en förminskad, ja till och med
ögonblickligen afbruten verksamhet i hjertat. Den
utgår antingen från hjertat sjelft, genom en direkt
inverkan på detsamma, t. ex. en stöt, ett slag
mot hjerttrakten, för starkt snörande o. s. v.,
under det hjertats verksamhet härvid förlamas eller
åtminstone minskas; eller den härflyter af hjernans
afficierande och dettas inflytande på hjertat. Hit
höra de svimningar, som hafva sitt ursprung i häftiga
sinnesrörelser, såsom fruktan, glädje. Härmed gör
dock menniskornas olika individualitet sig gällande,
ty hvad som hos den ene framkallar en vanmakt, oroar
ganska litet en annan. Många personer äro så nervöst
retliga, att blotta åsynen af en råtta eller en katt
förorsakar dem vanmakt, under det en annan kan taga
katten till sig i bädden, klappa och smeka honom;
en tredje åter förklarar råttan för ett litet vackert
djur och inspärrar den i en bur, för att roa sig af
densamma. De menskliga organismerna äro just häruti
oändligt olika. Den ene har understundom för den eller
den lukten en antipathie, som blott få menniskor
dela med honom, och den lukt andra finna angenäm,
förorsakar honom illamående, ja uppkastning; man
säger då att han har en idiosynkrasie derför. Under
det t. ex. mysk är för mången en afskyvärd lukt,
berömmes den öfver höfvan af en annan o. s. v. Genom
dessa märkvärdiga idiosynkrasier uppstå lätt
svimningar. Mycket gör också vanan. Många menniskor
må illa och falla i vanmagt vid åsynen af en droppa
blod, då andra deremot kunna se det flyta i strömmar
utan att det bekommer dem illa på minsta sätt.

Svimningarne kunna således, som vi sett, hafva sitt
ursprung och sin orsak i hjertat, i någon sinnesorgan;
men de kunna äfven utgå från andedrägtsorganerna; så
uppstå ofta svimningar genom inandningen af förskämd
luft, t. ex. i öfverfyllda theatrar etc. Slutligen 
gifvas också vissa nerfsjukdomar, i hvilka tid efter 
annan fall af vanmakt förekomma, under det den sjuke 
känner sig ganska frisk mellan uppehållen i attackerna.

Vanmakten skiljer sig blott till graden från
skendöden. Denna sednare är en fullkomlig bild af
döden, men vanmakten är det tillstånd, då andedrägten
och hjertslagen ännu fortfara, om ock betydligt
försvagade och knappast skönjbara. Under det skendöden
så fullkomligt liknar döden, att, utom förruttnelsen,
ingen egentlig skillnad gifves, som icke kan förekomma
i begge tillstånden, förhåller det sig helt annorlunda
med vanmakten. Efter det vissa förebud visat sig,
hvilka bestå i ångest, svindel, darrning, "svartnad"
för ögonen, kyla i lederne, utbryter kallsvett, knäna
förmå icke bära kroppens tyngd, utan sjunka undan,
krafterna försvinna och -- vanmakt inträder. Ofta
försvinner medvetandet, men understundom hör den
vanmägtige hvad som föregår omkring honom, utan att
han är i stånd att gifva det tillkänna. Under det
pulsen i de flesta fall ännu är kännbar, om ock svag,
kan man i svårare fall icke bemärka den. Samma är
förhållandet med hjertat. Först när man lägger örat
till bröstet hör man dess slag, ehuruväl sakta och
ofullständigt. Andedrägten är än så förnimbar, än
så svag, som om den snart skulle upphöra. Så ligger
den vanmäktige längre eller kortade tid. Han återfår
ofta medvetandet utan några yttre åtgärder och känner
då efter uppvaknandet inga plågor. Men i de flesta
fall besväras han af mattighet och illamående, och
en känsla af tröghet och tyngd i lederna återstår
en längre tid. I enstaka, högst svåra fall öfvergår
vanmakten i död.

Svimningar af lättare art gå öfver af sig sjelfva;
men då det för den i läkarevetenskapen oinvigde
alltid blir kinkigt att afgöra, hvilket fall som
är svårt, hvilket obetydligt, måste man antaga som
regel, att, då de lättare medlen icke förmå häfva
svagheten, genast tillkalla en läkare och, tills
han anländer, använda de hjelpmedel vi nedanföre
vilja rekommendera. Man går härvid tillväga med lugn,
vaksamhet ock eftertanka; ty genom våldsam behandling
kan lätt den svaga lifsgnistan utsläckas.

Först måste man aflägsna orsakerna, således lukten,
det vidriga föremålet, om dessa föranledt vanmakten;
men i många fall, t. ex. då fruktan och förskräckelse
utgöra orsakerna, är detta icke alltid möjligt. Är
luften i rummet osund, öppnar man fenstren eller
bringar den sjuke in i ett annat friskt luftigt rum,
eller ut i fria luften. Man befriar kroppen från allt,
som sitter hårdt åt, såsom trång halsduk, snörlif
etc., och nu begynner man använda verksamma medel,
sedan man först sett till att den sjuke erhållit ett
beqvämt horizontelt läge, med hufvudet något högre
än den öfriga kroppen. Man bestryker patientens
ansigte med kallt vatten, låter honom inandas
ättika -- helst starkt aromatisk -- gnider pannan och
tinningarne med bränvin, sprit, eau de cologne --
hvarvid man naturligtvis bör taga sig i akt att
ingenting kommer i ögat -- och dryper något Hoffmans
droppar i munnen. Hjelpa icke dessa medel, lägger man
senapsdegar på vaderna eller i maggropen och gnider
kroppen, synnerligast fotsulorna, med en styf borste.

Anförda medel äro i vanliga fall tillräckliga att
häfva vanmakten, -- men vid svårare gör man bäst i
att skyndsamt tillkalla läkare.

*



Ett fyndigt hufvud.

Fyndiga hufvuden hafva funnits i alla tider, finnas 
troligen än och komma väl att finnas så länge verlden står. Men 
att de från fordna tider ej gifva de nuvarande efter, kan man 
inhemta af följande lilla berättelse:

Så långt tillbaka, som ungefär i sjuttonde århundradet 
f. Chr. regerade öfver Egypten en Konung vid namn 
Rampsinit, högstsalig i åminnelse, naturligtvis. Den kungen tyckte 
om att samla skatter och dyrbarheter och deri har han kanske 
än i dag sina efterträdare.

För att nu bevara alla sina “klenodier,“ lät han uppföra 
en solid skattkammare af sten, jag tror till på köpet försedd 
med en sort inscription, i fri öfversättning lydande ungefär 
så här:

	Se, men inte röra,
	ska’ alla egyptier göra. 

Men byggmästaren, som inte fann smak i divisen, insatte 
i byggnaden en sten så konstigt, att den lätt kunde uttagas 
af någon väl underrättad. Nu funderade han på att någon 
stormig natt begifva sig dit och taga för sig litet af den 
kungliga herrligheten. Mycket riktigt smög han sig också en gång 
sakta från sin hustrus sida, trädde fötterna i tofflorne och 
armarna i nattrocken samt begaf sig åstad. -- Men Nemesis 
uppträdde mot tjufven redan i hans egen port under skepnad 
af en sten, vida mindre konstig än den han sjelf inpassat i 
skattkammaren; dock kostade denna simpla sten honom lifvet; 
han föll nemligen hufvudstupa öfver den, för att aldrig resa 
sig mera. Dock hade han så pass sans qvar att han -- 
ångrade sig, förmodar läsaren? -- Nej, gudnås! det var ej så 
väl; tvertom upptäckte han hemligheten om stenen för sina 
söner, hvilka tyckte det vara beqvämt, att så der i en hast 
blifva rika och slippa arbeta -- det är varmt i Egypten.

Natten efter fadrens död gingo hans föga samvetsgranna 
söner till den kongl. skattkammaren och funno så väl stenen som 
de kongliga skatterna. Af dessa lastade de på sig så många 
de förmådde bära, hvarefter de gingo sin väg, förstås efter 
att väl ha satt stenen i ordning igen. Då nu det egyptiska 
majestätet om morgonen gick i sin skattkammare, att mätta 
sina blickar med beskådandet af juveler och ädla stenar -- 
i stället att en annan fattiglapp går ut om morgnarne att bliga 
på solen och de förrädiska daggdropparne och är lika hungrig 
för det -- märkte han förlusten och blef mäkta förgrymmad 
(förstås “i nåder“) samt kastade sneda blickar på hela sitt 
hof, det han just ej trodde mer än jemt och hvilket nu, 
oaktadt sin oskuld hvad ifrågavarande sak beträffade, stod der och skälfde i knävecken. 
Oaktadt sin stora vrede sade dock hans majestät denna gång ingenting annat än: “hm!“ men 
detta hm var nog att förjaga sömnen från hela hofvets ögon. -- Andra morgonen -- samma 
skådespel -- tredje desslikes; då runkade hela hofstaten på sina hufvuden, för att känna 
om de verkligen sutto qvar. Till deras gräsliga förvåning yttrade sig emellertid konungen 
platt intet. Men saken var den att han hade en idé, 
och den ändå ganska god. -- Och när han hade några idéer 
eller tankar, brukade han vanligen tiga. Han lät nemligen -- 
förstås i djupaste tysthet -- lägga snaror mellan kärlen, i 
hvilka skatterna förvarades. Listen lyckades, ty då bröderna 
en annan natt infunno sig och en af dem steg in, medan 
den andre stannade utanför, snärjde den förre sig i mörkret 
så fast i snarorna, att han omöjligt kunde reda sig.

Broder, ropade han då i förtviflan, jag är förlorad; men 
på det du må undgå att blifva upptäckt så -- se här mina 
kläder -- tag dem och tag äfven mitt hufvud, så tror jag 
att de ingenting få för sitt besvär. -- Se så, inga betänkligheter 
-- jag lemnar heldre mitt hufvud åt dig, än åt bödelsyxan 
-- någon nåd har jag ej att förvänta i alla fall.

“Brodren fann att han hade rätt och fullgjorde det smärtsamma 
uppdraget.

Konungens förvåning, då han om morgonen fann att tjufven 
tappat hufvudet, var gränslös, äfvensom hofvets förtjusning. 
Ingen af dem saknades; alltså var deras oskuld bekräftad. 
Men i kapp med konungens förvåning vexte hans 
nyfikenhet att lära känna den, som spelat honom detta spratt. 
Han byggde sin förhoppning i den vägen på folkets religiösa 
sinne, för hvilket de dödas anständiga begrafvande var en 
lifssak. Han lät således upphänga kroppen på stadsmuren och 
utställa väktare, hvilka skulle fasttaga och föra till honom 
den, som vid likets åsyn grät och jemrade sig. Den dödes 
moder, otröstlig öfver denna nyhet, hotade att upptäcka allt 
för konungen, så vida ej den lefvande sonen skaffade henne 
den dödes kropp. Då påfann han -- förstås den lefvande -- 
den listen att fylla en mängd lädersäckar med vin, lägga dem 
på åsnor och föra dessa förbi väktarne. Då han var dem 
nära, öppnade han så oförmärkt den ena säcken och lät vinet 
utrinna på marken. Då nu väktarne skyndade fram med kärl, 
för att upphemta denna dyrbara vara, låtsade åsnedrifvaren först 
blifva förtörnad, men då väktarne skämtade häröfver, lät han 
slutligen tala med sig, satte sig ned och drack om med dem, 
tills de hvarken sågo sol eller måne. -- Nu inbröt natten och 
medan väktarne sofvo som ljufvast, nedtog han liket och lade 
det på sina åsnor, hvarefter han, till minne af sin trefliga 
samvaro med ordningens vidmakthållare, afrakade deras skägg, 
dock blott på den ena sidan. 

Nu vredgades och förvånades hans majestät ännu mera 
(alltjemt “i nåder“) och för att säkert få reda på upptågsmakaren, 
lät han nu kungöra, att den som berättade prinsessan 
det listigaste och skändligaste han gjort i hela sin lefnad, skulle ha rättighet 
att kyssa henne på köpet. 

Kungen var temligen säker på sin sak, alldenstund prinsessan var en skönhet. 

Djerfhet utan like? Äfventyraren var den förste som inställde sig. Då prinsessan 
förelade honom den bestämda frågan, svarade han frimodigt: min skändligaste gerning är 
den, att jag dödat min broder och min listigaste den att jag berusat konungens väktare 
och tagit souvenirer ur skägget på dem. Härpå kysste han 
hennes kongliga höghet, så det gaf echo i salongen. Då 
hon kom till sans efter den uttrycksfulla kärleksbetygelsen, 
fattade hon den djerfves hand, för att qvarhålla honom och 
befordra honom till välförtjent straff. Men, o under! han flydde, 
lemnande handen i sticket! Då nu prinsessan närmare 
beskådade denna hand, fann hon att den tillhörde ett lik, -- 
det var den aflidnes hand, som brodren, i stället för sin egen, 
framräckt ur manteln.

Nu uppgaf konungen hoppet att genom list fånga denne 
mästare i fyndighet. Han lät alltså kungöra att bedragaren, 
om han sjelfmant infunne sig, icke allenast skulle vara från 
allt straff befriad, utan äfven erhålla en stor belöning, 
nemligen prinsessans hand. Äfventyraren hade utan tvifvel 
funnit så mycken smak i prinsessans rosenröda mun, att han 
ingenting hade emot hennes lilla hand; han inställde sig alltså, 
blef högeligen beundrad af konungen och hofvet, hvilka båda 
erkände sig öfverträffade ... fick prinsessan och sedermera 
svärfars thron. -- -- Se sådana egenskaper kunde på den 
tiden göra anspråk på krona och spira -- nu för tiden torde 
de icke vara fullt tillfredsställande! ...

*



Stenknäcken.

Stenknäcken.
(Fringilla coccothraustes)

är en af de största och ståtligaste bland finkarterna, af kort 
undersätsig kroppsbyggnad, med stark, kägelformig näbb, korta 
men kraftfulla ben. Hanen har i höstdrägt gulbrunaktigt 
hufvud med svart näbbrot och strupe. I nacken framträder 
en skönt askgrå färg. Rygg, skuldror och de tre innersta 
vingpennorna äro kastanjbruna; halsen framtill, bröstet och 
magen rödbrunaktigt askgrå. Vingarne sammetssvarta och 
stjertpennorna i spetsen hvita. I vår- och sommardrägten 
förblekna de sköna färgerna, och teckningen blifver matt och 
dunkel.

Denna fogel förekommer blott i de södra och vestra 
trakterna af vår halfö, och är äfven der temligen sällsynt. 
Hitintills har han blott varit synlig i Skåne och Halland. Som 
flyttfogel anländer han till oss i början af April. Han 
uppehåller sig gerna i löfskogar, frukt- och köksträdgårdar, eller 
öfverhufvud på sådane ställen, der han kan komma åt hårda 
frön och kärnor. Synnerligen begärlig är han efter mogna 
körsbär, men bryr sig likväl icke om sjelfva köttet, utan låter 
det falla och behåller stenen, hvilken han skickligt knäcker 
-- deraf namnet Stenknäcken -- och förtär kärnan.

*




Stockholms slott.

På samma höjd, der Sveriges egentliga konungaboning 
ännu står, anlade Birger Jarl för 600 år sedan det första 
slottet i Stockholm. Det var, efter den tidens sed, en borg 
som utgjorde kärnan i den nya hufvudstadens försvar; dess 
förnämsta torn blef också kalladt Kärnan. Både till det 
yttre och till det inre undergick det många förändringar, 
dels genom fiendehand, dels genom tidens tand, dels genom 
tillbyggnader. För tvåhundra år sedan var det så förfallet, 
att vissa delar deraf hotade att störta tillsammans. Då fick 
Nicodemus Tessin den äldre -- fader och farfader till stora 
byggmästare -- uppdrag af konung Carl XI att uppföra ett nytt 
slott, och han hann så långt dermed att den norra sidan var 
färdig vid jultiden 1695. Men innan ett och ett halft år 
derefter, den 7 Maj 1797, kl. mellan 2 och 3 på eftermiddagen 
utbröt i slottet en eldsvåda, som lade de gamla byggnaderna 
inom halfannan timmas förlopp nästan helt och hållet i aska. 
Man satt vid middagsbordet, då händelsevis någon varseblef 
eldens utbrott och skyndade att underrätta hofvets damer 
derom. Då dessa sprungo upp från bordet, för att begifva 
sig ut, möttes de redan i matsalens dörr af rök och lågor. 
De kommo likväl undan. Någon skyndade till enkedrottning 
Hedvig Eleonora. Hon visste ännu ingenting om olyckan. 
Då man såg ut genom hennes fönster varseblef man att alla 
de tre gamla "längorna" af slottet voro antända, så att röken 
trängde ut genom koppartaket. Enkedrottningen höll på att 
svimna, så att fyra personer måste bära ut henne. Hon, den 
unge konung Carl XII (ty Carl XI hade dött kort förut) 
samt hans systrar, prinsessorna Hedvig Sofia och Ulrika 
Eleonora, måste taga sin tillflykt i stallet. Vid samma tid 
begåfvo sig tolf officerare upp i det rum, der Carl XI:s lik 
ännu stod och buro detta ned i gamla stallet, der liket fick 
stå "hos de spanska hästarna," såsom det heter i en 
urgammal berättelse, tills man hann att bereda en värdigare plats 
åt detsamma i grefve Pehrs (Brahes) hus på den plats å 
Helgeandsholmen, der Bazaren nu har sin norra ända. En 
annan uppgift från den tiden är att en lifdrabant skulle hafva 
ensam tagit liket och burit det upp med ens i grefve Pehrs 
hus och lagt det på sessionsbordet i reduktionskomiténs rum.

Den af Tessin nybyggda norra delen stod mycket längre 
emot elden och blef ej fullkomligt förstörd förrän kl. 5 
påföljande morgon.

Sist grepo lågorna den gamla Kärnan, dåmera kallad 
Tre Kronor. Detta torn var då 127 alnar högt, men det 
måste ändock sänka sig i gruset för det härjande elementet. 
Det skedde med ett brak och dån som väckte bäfvan i alla 
åskådares hjertan.

Det är ett bevis på hvilken kraft och hvilket 
medvetande af rikets förmåga, som den svenska styrelsen egde 
under tiden närmast efter den kraftfulle och skattsamlande 
konung Carl XI:s död, att regeringen redan dagen efter branden 
befallde Nicodemus Tessin den yngre att bygga ett nytt 
slott. Han uppgjorde alldeles nya ritningar dertill och företog 
snart byggnadsarbetet. Det fortsattes med drift några 
år, men sedan Carl XII:s krig fortgått en tid började medel 
tryta. 1712 afstannade arbetet helt och hållet. Först 10 år 
efter Carl XII:s död och 8 år efter fredssluten hade landet 
hemtat så mycket krafter, att det kunde afsätta några medel till 
slottsbyggnadens fullbordan. Carl Gustaf Tessin fick nu 
öfvertaga det arbete, farfadren börjat och fadren, efter branden, 
fortsatt. 57 år och 7 månader efter slottets brand, den 7 
Dec. 1754, var slottet såvida färdigt att konung Adolf 
Fredrik med sin familj kunde dit inflytta, från Wrangelska 
palatset, eller nuvarande Hofrättens hus på Riddarholmen, som 
under hela mellantiden hade varit hofvets bostad. Slottet 
var dock icke ännu fullt färdigt och blef det icke förr än 1776. 
Den präktiga appareljen på norra sidan, som kallas Lejonbacken, 
blef till och med icke färdig förr än 1830. -- Hela kostnaden 
för slottets uppbyggande och inredande uppskattas till 
10 1/2 million rdr rmt. Möblerna derstädes beräknades år 1862 
af riksmarskalksembetet uppgå till ett värde af 351,162 rdr, 
oberäknadt de staten tillhöriga taflor och konstsaker, oberäknadt 
äfven kongl. familjens egna möbler, hvilka äro värda 
fullt ut lika mycket.

Slottet är bygdt af tegel med sandstensbetäckning. 
Taket är platt, belagdt med kopparplåt och omgifvet med en 
balustrad af sandsten. Slottet består af en i  det närmaste 
fyrkantig hufvudbyggnad, hvars norra och södra façader äro 
hvardera 209 1/3 alnar långa, samt de östra och vestra 195 3/4 
alnar. Norra façaden är 28 1/4 alnar bred, den södra 36 3/4, de 
östra och vestra façaderna hvardera 32 1/2 alnar. Från 
hvartdera hörnet af hufvudbyggnaden utspringer en dermed 
sammanhängande, lägre flygel. De nordvestra, nordöstra och 
sydöstra flyglarne äro hvardera 82 1/2 alnar långa och 25 1/2 alnar 
breda; den sydvestra är deremot endast 22 alnar lång, men 
34 alnar bred. Till ofvannämnda byggnader komma ytterligare 
på vestra sidan två fristående, halfrunda flygelbyggnader.

Slottets norra façad med dess flyglar, vettande åt Norrbro, 
har en längd, från öster till vester, af 350 3/4 alnar.

Slottet har tre gårdar: inre eller stora borggården, på 
alla sidor omsluten af hufvudbyggnaden och hållande 150 1/4 
alnar i längd samt 130 3/4 alnar i bredd, således 78,300 
qvadratfot (ej långt från 1 1/2 tunnland); yttre borggården, 
omsluten af hufvudbyggnadens vestra façad samt af de begge 
halfrunda flygelbyggnaderna; och Logården, liggande på en hög 
murad terrass, omsluten på tre sidor af slottets östra façad 
samt de nordöstra och sydöstra flyglarne. Logården, 153 
alnar lång och 82 1/2 alnar bred, har förr inrymt en samling 
vilda djur, af hvilka ett, Lodjuret, lemnat platsen sitt namn, 
men är numera en väl underhållen liten park och trädgård.

Det är slottets östra façad och Logården som läsaren 
ser på det träsnitt, hvarmed vi prydt detta häfte. 
Nedanför slottet ser man norra ändan af Skeppsbron med 
dess kajer. Framom denna utflyter Mälarens vatten genom 
Norrström i Saltsjön. I förgrunden ser man den från 
Nationalmuseum ledande nya Skeppsholmsbron, som är 226 
alnar lång.

Utifrån synes slottet bestå af fyra våningar, nemligen: 
1) jordvåningen; 2) den undra med smärre fönster försedda 
halfvåningen; 3) första stora och 4) andra stora våningen. 
Men i det inre äro vissa delar af våningarne n:r 1, 3 och 4 
afdelade hvardera i två våningar, så att man kan räkna sju 
sådana, nemligen: 1) jordvåningen, 136 rum; 2) jordvåningens 
entresoler med 87 rum; 3) halfvåningen med 136 rum; 
4) första stora våningen med 53 rum; 5) denna vånings 
entresol med 29 rum; 6) öfra stora våningen med 54 rum; och 
7) denna vånings entresol med 29 rum.

Under dessa 4 (eller 7) våningar befinnas i de tre flyglarna 
i norr och öster samt under en stor del af hufvudbyggnadens 
norra façad ytterligare två våningar, nemligen 1) 
undervåningen med 29 rum och 2) under denna arkiv-våningen 
med 19 hvälfda rum.

Hufvudbyggnaden innehåller 415 eldrum, 100 kallrum 
och 32 kök samt de halfrunda flygelbyggnaderna 36 rum; 
hela slottet således inalles 583 rum. Under detsamma och 
under en dertill hörande terrass på vestra sidan äro 104 
källrar och 130 hvalf.

I rummens antal äro inberäknade Slottskapellet, 60 
alnar långt och 25 alnar bredt; Rikssalen, 71 3/4 alnar lång och 
25 1/2 alnar bred; stora festivitetssalen eller "Hvita Hafvet," 
59 alnar lång; kungliga bibliotekssalen 61 alnar lång; 
Galleriet i paradvåningen, 80 alnar långt; och drottning 
Desiderias galleri, 60 alnar långt.

Af dessa halftusende rum hafva många sina särskilda 
minnen: lyckligtvis inga minnen af brott. Sveriges historia 
är rik på våldsgerningar och, lika litet som något annat lands, 
helt och hållet fri från förräderier; men inom Stockholms 
slotts murar hafva de aldrig uppenbarat sig sedan den danske 
Christian Tyranns dagar. -- Bland dessa minnets rum fästa 
vi oss för närvarande vid Carl XIV Johans sängkammare, 
hvilken ännu står i alldeles samma skick som vid hans död 
och till och med i det aldra närmaste företer samma anblick 
som han gaf den vid sin första inflyttning på Stockholms 
slott år 1810. Åtminstone äro sedan dess inga nya möbler 
ditkomna.

Carl Johans vagga stod bra långt ifrån Sveriges hufvudstad 
och bra lågt under det palatsrum, i hvilket man ännu 
ser hans dödssäng. Han föddes, som bekant, den 26 Januari 
1763 -- hans efterkommande hafva i år kunnat fira 
sekulardagen -- i staden Pau i Gascogne. Hans fader var advokaten 
Bernadotte; hans stränga och häftiga moder hette 
Saint-Jean de Boeil. I dopet fick han namnen Jean Baptiste 
Jules. Hans faddrar kunde knappt skrifva sitt namn; man var 
icke så väl uppfostrad i de lägre borgerliga klasserna då, som nu.

Redan vid 17 års ålder öfvergaf den liflige Bernadotte 
i hemlighet föräldrahuset och tog värfning 1780 som simpel 
soldat vid regementet Royal-la-Marine. Det var förlagdt i 
garnison på Korsika. Hvarken krig eller revolution hade ännu 
utbrutit. Bernadotte fick i vanlig ordning genomgå sin 
rekrytskola och göra sin soldattjenst till den 16 Juni 1785, då 
han blef korporal. Under tiden hade han dock för sjukdom 
vistats i hemmet 1 1/2 år. Från korporal avancerade han redan 
efter föga mer än två månader till furir och efter ett år till 
sergeant. Ännu ett år, och han blef sergeant-major, en 
förtroende-post, som motsvarar fanjunkarens i svenska regementen. 
Utnämningen skedde den 11 Maj, och Carl Johan 
fästade så stor vigt vid densamma, att tretio år derefter, då 
Carl XIII var död och Carl Johan skulle intaga den svenska 
tronen, utsatte han årsdagen af sin sergeant-majors-fullmakt 
till sin kröning och lät inga invändningar om tidens knapphet 
förmå sig att afvika från beslutet.

Ett misstag af en läkare var ganska nära att en gång 
beröfva Sverige dess blifvande konung. Medan Bernadotte 
qvarstod i underofficersgraden sjuknade han allvarsamt och 
fördes till lazarettet i Grenoble, der kirurgen Elisée fann 
honom en morgon efter utseendet död. Den yttre besigtningen 
syntes bestyrka denna förmodan. Elisée befallde att liket skulle 
bäras ut i likrummet, och fortsatte sin ronde genom 

sjuksalarne. Kort derefter ankom en ung kirurg, Villars. När
han erfor att ett lik skulle bäras ut tillsade han att det 
skulle föras till hans rum, emedan han ville dissekera det. 
När Villars sjelf hann till sitt rum träffade han det förmenta 
liket vid lif och medvetande, sedan patienten hemtat sig från 
en svimning, som Elisée hade ansett för döden.

Ändtligen den 7 Februari 1790 kom Bernadotte upp i
subalterngraden. Det hade fordrats 15 år för att vinna
officersepåletterna, och det hade derjemte fordrats
1789 års revolution, ty före denna kunde i franska
arméen ingen ofrälse blifva officer.

I Marseille kom Bernadotte i tillfälle att
rädda sin regementschef, öfverste d'Ambert vid
ett folkupplopp. Denna händelse befrämjade hans
befordran. År 1791 steg han från underofficersadjutant
till löjtnant. Derefter gick det ännu raskare. Efter
att hafva med tapperhet deltagit i Rhen-arméens
strider vid Speier och Mainz 1792 blef Bernadotte
det påföljande året utnämnd till öfverste och
fick befälet öfver nord-arméens avantgarde. Efter
slaget vid Fleurus erhöll han brigadgeneralsfullmakt
1794. Efter intagandet af fästningen Mastnicht blef
han divisionsgeneral, och när han den 23 Augusti 1796
led ett fullkomligt nederlag vid Neumarkt, godtgjorde
han det genom påföljande bragder.

Vi skola icke följa honom på hans marcher såsom chef 
för Napoleon Bonapartes avantgarde under de italienska 
krigen. Lika lycklig, som der, var han i kärlekens tjenst. 
Han friade till mademoiselle Eugénie Bernardine Desirée 
Clary i Marseille. Hennes fader hade varit handlande 
och fabrikant, med stora affärer på Levanten. Hon var född 
1781. Hennes äldre syster var gift med Napoleons broder 
Josef Bonaparte. Det synes ha varit fråga om ett giftermål 
mellan henne och Napoleon sjelf; man berättar att hennes 
fader hade svarat då fråga derom väcktes, att han hade nog 
af en Bonaparte i sin familj. Hon hade sedermera varit 
förlofvad med general Duphot. Han blef mördad vid ett 
folkupplopp i Rom 1797. Åtta månader derefter vigdes Desirée 
Clary vid general Bernadotte i Josef Bonapartes hotell vid 
gatan du Rocher i Paris. Inom ett år (den 4 Juli 1799) föddes
en son, hvilken i dopet erhöll namnet Oscar efter hjelten i 
den roman som Josef Bonaparte nyss hade gifvit ut (Moïna, 
ou la Villageoise du Mont-Cenis) kanhända också efter 
Ossians dikter, som Napoleon Bonaparte då med förkärlek läste.
Den sistnämnde stod fadder åt barnet.

Giftermålet med Napoleons svägerska bragte Bernadotte upp 
till de högsta äreställen. Oaktadt Napoleon aldrig rätt litade 
på honom, gaf han honom, såsom sin slägtinge, marskalksstafven
och titeln prins af Ponte Corvo.

År 1810 blef prinsen af Ponte Corvo på riksdagen i Örebro af 
ständerna vald till tronföljare. Upphofvet härtill var löjtnanten
baron Carl Otto Mörner. Han kom till Paris som kurir. Det var efter 
kronprinsen Carl Augusts död. En tronföljare skulle utses efter denne
hastigt aflidne furste. Man var betänkt på hans broder, eller på en 
hertig af Oldenburg. Men baron Mörner företog sig på eget bevåg att 
uppvakta prinsen af Ponte Corvo och säga honom att ett stort parti 
i Sverige önskade hans val. Prinsen blef förtjust, ty han stod i en 
särdeles obehaglig ställning i Frankrike. Året förut hade Napoleon 
fråntagit honom befälet öfver nionde (sachsiska) armékåren, och samma 
år hade han entledigat honom från befälet öfver den armé, som var bestämd 
att försvara Holland mot engelskt anfall. Som reträtt och för att blifva 
fri från honom, hade kejsaren just nyss gifvit honom den indrägtiga, 
men betydelselösa posten som guvernör i Rom. Det var en förvisning, dit han 
stod färdig att afgå. Han kunde rädda sig derifrån och vinna en sjelfständig 
ställning genom att blifva kronprins af Sverige. Han fästade sig således 
vid denna utsigt och skickade till Örebro som underhandlare en fransk 
handlande Fournier, hvilken förut varit bosatt i Göteborg. Denne förespeglade 
regeringen och riksdagsmännen att Napoleon lifligt önskade Bernadottes 
utväljande samt lofvade å dennes vägnar att han skulle understödja Sverige 
med stora penningesummor. De begge medlen verkade. Rikets Ständers hemliga 
utskott ändrade inom några dagar helt och hållet sitt afgifna votum och 
tillstyrkte Bernadottes val. Baron Mörner hemkom och bidrog att bearbeta 
riksdagsmännens öfvertygelse. Prinsen skickade, för att visa att tronföljden 
redan var betryggad, sin sons porträtt. Bondeståndets sekreterare, 
häradshöfding Ödmann, säger derom i sina anteckningar från 1810 års riksdag: 
"I dag såg jag det från prinsen af Ponte Corvo till general Wrede
sända contrefait af prinsens son, Oscar, vid sex års ålder. Målningen var 
förträfflig. Oscar, ett vackert barn, med bruna ögon, höll i handen ett papper, 
som visade dess stil, framlemnadt på någon högtidsdag"Detta porträtt 
hänger ännu i Carl Johans sängkammare. Det framställer den unge furstesonen
i svart sammetsdrägt, med ett något flickaktigt, ovanligt skönt ansigte.. 
Den 21 Augusti 1810 blef prinsen af Ponte Corvo
utvald till Carl XIII:s blifvande efterträdare på
Sveriges thron.

Sedan vi i största korthet visat den ovanliga
väg, på hvilken den franske soldaten gick fram
ur det anspråkslösa huset i Pau till det svenska
konungapalatset, inskränka vi oss inom väggarne af
hans sängkammare. Under Carl XIV Johans tretiotreåriga
allenastyrelse -- ty han tog makten redan såsom
kronprins och han utöfvade den ensam, tills emot
slutet af hans regering ständerna ändtligen började
dela den med honom -- var denna sängkammare härden
för alla åtgärder, rörande landets yttre och
inre förhållanden. Sängkammaren var konungens
arbetsrum och mottagningsrum på en gång. Här
höllos öfverläggningarne med de förtroligaste
rådgifvarne. Resultaterna meddelades i konseljen,
som sällan vågade yttra någon egen mening och, om
sådant hände, hastigt blef öfverröstad af konungens
brusande svada och skrämd till tystnad af hans häftiga
utbrott.

Sängkammaren är belägen i andra stora våningen,
och sammanhänger med den del deraf som numera
är inredd till paradvåning. Vid festiviteter är
den naturligtvis icke öppen. Den är ett högt och
stort, aflångt rum med två fönsterlufter på ena
långväggen. Den motsatta långväggen fylles af två skåp
med messingsgaller och gröna sidenförhängen samt två
soffor, öfverlastade med böcker. Framför dessa soffor
stå bord, äfvenledes betäckta med böcker. Framför
det öfra fönstret står ett temligen stort skrifbord
med den stol konungen alltid begagnat. På bordet
finner man medaljer med Napoleons bild liggande
midt ibland skrifmaterialierna. På fönsterväggen
stå också skåp med messingsgaller. På den ena af
de korta väggarne står ett slags chiffonierskåp
med pokaler och kuriositeter på de framspringande
delarne. På den motsatta kortväggen till venster om
ingångsdörren, står konungens breda säng, omgifven
af gröna förhängen. Öfver täcket -- också grönt --
ligger utbredd hans blåa fältkappa, som han begagnat
under flera fälttåg.

Väggarne äro uppfyllda af porträtter. Nästan
allesamman föreställa honom sjelf, hans gemål, hans
barn och hans barnbarn. En stor del af de i rödt
marokin bundna böckerna på sofforna och borden äro
beskrifningar på franska öfver hans eget lif, hans
egna bedrifter. Några afhandla Sveriges statistik
och historia. Rummets utseende ger vid handen att det
var helt och hållet uppfyldt af sin egare, liksom att
denne der hade hela sin verld. Carl Johan lefde icke
ute i verlden, älskade ej ombyte af vistelseort, låg
mycket och gerna; man kan säga att denna gröna säng
var hans tron och att det var derifrån som Sverige
regerades under tre årtionden.

Det var icke lätt att vinna inträde i denna
helgedom. Anmälningarne måste alltid göras hos
excellensen Brahe, och han framförde de flesta
supplikerna på det lämpligaste sättet. En gång fick
dock konungen här ett besök utan anmälan.

Konungen låg vaken en morgon. Kammartjenaren hade
ännu icke kommit in. Omhängena voro ej undandragna,
utan höljde sängen. Ett prassel, ett lindrigt buller
hördes. Den misstänksamme och skuggrädde monarken
tittade försigtigt ut med ett öga genom en liten
öppning på sängomhängena. Han såg en sotargosse komma
framkrypande ur kakelugnen. 

Lugnad, gaf han akt på gossen. Denne stod stilla och såg sig 
omkring en god stund. Han anade icke att någon från sängen 
observerade honom. Han började nyfiket gå omkring i 
rummet och varligt undersöka åtskilliga saker. Han dröjde 
vid flere af dem ganska länge, tummade tankfullt på dem. 
Slutligen kom han till ett bord bredvid sängen. Der låg en 
gulddosa. Gossen tog den i handen, betraktade den, vägde 
den, lade den ifrån sig, tog den åter upp ... man såg frestelsen 
få allt starkare makt öfver gossens själ. Konungen följde 
osedd, hans själsrörelse med spänd uppmärksamhet. Plötsligt 
mumlade gossen för sig sjelf: "Nej ... nej, Calle, ärlighet 
varar längst!" kastade dosan ifrån sig, lade begge händerna 
bak på ryggen, sprang bort till kakelugnen och försvann i den. 
Dagen derefter lät konungen tillställa honom en liten gåfva.

I detta rum afled konung Carl Johan den 8 Mars 1844. 

Efter den tiden har åtskilliga väsendtliga förändringar 
skett i det inre af slottet. Konung Oscar har låtit med 
ansenlig kostnad iordningsställa paradvåningen med den 
danssalong som kallas "Hvita Hafvet." Åt då varande kronprinsen 
Carl inreddes jordvåningen i nordvestra hörnet år 1850 
till en praktfull bostad. Såsom konung har han låtit genom 
en dyrbar trappa förena den med drottning Desiderias fordna 
våning. Gaslysning har blifvit införd i hela slottet, och 
vattenledning skall snart införas der.

Det behöfves äfven en utvändig reparation af slottet, 
så skall det ännu mera göra gällande det utmärkta rum det 
genom stilens skönhet intager bland Europas konungaboningar.

*



Ole Höiland.

I Paris, der man ännu i våra dagar hyser den
öfvertygelsen, att länder, hvilka i likhet med Norige
så föga bestrålas af kulturens sol, endast kunna
utgöra ett tillhåll för den mörkaste barbarism,
lyssnade man för kort tid sedan med det lifligaste
intresse till en berättelse af grefve Olaus H., en
rik och förnäm norrman, hvilken sedan en lång följd
af år uppehåller sig i Paris och icke mera förmår
skilja sig derifrån. Vi låta berättaren tala:

Det kan vara ungefär tretio år sedan jag en gång
till häst och blott beledsagad af en enda tjenare
färdades från Christiania till Trondhjem. Jag
hade tillryggalagt inemot hälften af vägen,
då en obekant person tillspärrade passagen och,
med pistolen i ena handen och dolken i den andra,
befallte mig stanna. Då jag, oförsigtigt nog, allt
för väl tillknäppt reskappan, var det mig omöjligt
att i hast komma åt mina vapen. Till råga på olyckan
såg jag på ett obetydligt afstånd flera kamrater
till min angripare. Då jag sålunda märkte att allt
motstånd vore fruktlöst, beslöt jag hålla god min i
elakt spel. Den obekante yttrade: "grefve Olaus, jag
vet att ni är rik; gif mig der för er börs. Der uppe
i bergen finnas flera olyckliga, som lida af hunger
och köld -- bland dem vill jag utdela eder allmosa."

"Godt" -- svarade jag -- "låt mig blott behålla, hvad
jag behöfver, för att komma till Trondjem."

"Det är en artighet, som jag aldrig nekar en resande."

Under detta samtal ransakade jag alla mina fickor,
utan att finna börsen; jag hade vid min skyndsamma
afresa glömt den hemma hos min far och kunde icke
afhålla mig från att le vid denna upptäckt. Röfvaren,
hvilken jag berättade mitt missöde, tog saken lika
lugnt och skrattade äfven rätt godt deråt. Jag före
slog honom att visitera mig, för att sålunda verkligen
öfvertyga sig om, att jag icke hade några penningar
på mig.

"Fy!" utropade han; "jag skulle aldrig kunna antaga
att en adelsman af ert namn och blod kunde nedlåta sig
till en lögn för några fattiga guldmynts skuld. Jag
tror er, utan att ens begära ert hedersord."

"Jag svär -- sade jag -- att jag hjertligen önskade
hafva min börs på mig, äfven om jag nödgades dela
den med er, ty nu vet jag sannerligen icke hvad jag
skall taga mig till. Utan mynt blir det lika svårt
för mig att färdas vidare, som att vända om igen."

"Grefve," afbröt mig landsvägsriddaren, "jag kan icke
lemna en sådan man, som ni, i en dylik förlägenhet;
här är min börs, jag lånar er den. Den innehåller
tjugo guldmynt -- visserligen icke mycket, men jag
har i dag haft många allmosor att gifva."

Då jag drog i betänkande att antaga detta sällsamma
tillbud, förstod han mina skrupler och yttrade, i
det han ryckte en dolk ur gördeln och lösskrufvade
fästet: tag denna dolk och lofva mig att städse bära
den på er. Så snart någon, hvem det ock må vara,
visar er fästet, hvilket jag nu behåller, ger ni honom
dolken och penningarne åter. Derpå gaf han sin häst
sporrarne och försvann snart med sina kamrater ur min
åsyn. Jag fortsatte min resa, hvilken jag förlängde
till trenne månader, tack vare min röfvares penningar
och den kredit min fader öppnat mig hos sin bankir
i Trondhjem.

Samma dag jag återvände till Christiania fann jag
hela staden i uppståndelse. Folket strömmade fram
och åter på gatorna, alla fönstren voro upptagna af
nyfikna, och vid hvarje steg möttes jag af talrika
militärpatruller. Jag frågade efter orsaken till
denna ovanliga rörelse.

"Man har lyckats fånga Ole Höiland och hela hans band,
bestående af tretio personer!" ropade man till mig
från alla håll.

Jag visste att Ole Höiland var en ytterst populär
stråtröfvare, hvarföre jag intog en tjenlig plats, för
att få se den beryktade mannen. Då fången, i halsjern
och handbojor samt omringad af en militäreskort,
fördes förbi, igenkände jag i honom samme man, som
lånat mig sin börs. Igenkännandet var ömsesidigt,
ty han rigtade på mig en snabb, på en gång allvarlig
och liflig blick, som tycktes innebära: "Kom ihog
ditt löfte!"

Sedan man fört honom till Aggerhus’ fästning,
der han skulle hållas i fängsligt förvar, yttrade
ställets kommendant till honom: "Jag vet att du aldrig
brutit ditt ord. Svär, att du icke vill försöka fly,
och du skall obehindradt få gå hvar du behagar inom
slottets murar."

"Godt, jag svär det, -- svarade Höiland -- och om jag
bjuder till att komma undan, må ni behandla mig som
en löftesbrytare och feg usling. Men var ädelmodig
icke blott till hälften, utan befria äfven mina
kamrater från deras kedjor." -- "Det kan jag icke,"
genmälte kommendanten; "det vore oklokt, att låta en
sådan mängd farliga menniskor gå fritt omkring. För
öfrigt litar jag väl på ditt ord, men icke på dina
kamraters." -- "Ni har rätt," sade Höiland. Detta
samtal egde rum om aftonen. Följande morgon blef
en af de skildvakter, som bevakade yttre sidan af
Aggerhus slott, högligen förvånad, då han helt nära
sig såg en obekant person sitta på en hop kedjor och
jernbråte, hvilken bad att man för honom ville öppna
fängelseporten. "Jag är Höiland," tillade mannen. "Jag
har försatt mina tretio kamrater i frihet; här ligga
deras bojor, som ni ser. För egen del har jag gifvit
det löfte att icke fly och ber er derföre åter
släppa mig in i mitt fängelse. Kommendanten kunde
eljest bemärka min tillfälliga frånvaro och, dårad
af skenet, göra förutsättningar, som vore kränkande
för min heder."

Skildvakten ropade; man insläppte Höiland och han
förblef ännu åtta månader fången på sitt blotta
hedersord.

En vacker dag kom han likväl till kommendanten och
yttrade: "nådige herre, jag leds i mitt fängelse. Jag
har i det längsta väntat att konungen skulle benåda
mig, men ingenting sådant höres af. Gif mig tillbaka
mitt ord och spärra in mig under vidtagande af alla
de försigtighetsmått ni behagar."

Kommendanten begärde ännu en månads anstånd för
återgifvandet af hans hedersord och lät under denna
tid bygga det besynnerligaste och säkraste fängelse,
man kan tänka sig. På borggården stod ett högt, smalt
torn, i hvilket man kunde komma in endast genom en låg
dörr, som var tillbommad på det bästa medelst låsar,
riglar, galler och jernstängar. I 
midten af detta torn fanns den egentliga fängelsehålan, d. v. s. 
en slags bur af tjocka trästammar, hvilka stodo tätt intill 
hvarandra och voro förenade genom jernband.  Dessutom anbragtes 
bjellror öfverallt, så att fången äfven under natten icke 
kunde göra den ringaste rörelse, utan att sätta ett helt klockspel 
i gång.  Då arresten var färdig, förde kommendanten Höiland 
i tornet, visade honom allt och sade: “välj nu; antingen 
denna boning, eller du ger mig ånyo ditt löfte att icke 
försöka fly.“ -- “Jag väljer tornet,“ svarade Höiland.  I sjelfva 
verket anordnade han allt i sitt nya fängelse så, som om han 
der tänkte tillbringa hela sitt lif, och syntes en lång tid blott 
sysselsatt med att -- likväl under jemn tillsyn af en 
fångvaktare -- förfärdiga hvarjehanda snickare- och svarfvarearbeten, 
hvaruti han egde stor skicklighet.

Sju eller åtta månader derefter befann jag mig på en 
maskerradbal hos furst B., då en svart domino närmade sig, 
fattade min arm och visade mig fästet till den dolk, Ole 
Höiland gifvit mig, och den jag, trogen mitt löfte, alltid hade på 
mig.  Raskt stack jag dolken och min börs i maskens hand, 
hvarpå dominon försvann.

Nästa morgon talade hela Christiania om ingenting annat 
än Ole Höilands flykt, och kommendanten på Aggerhus’ 
fästning lät offentligen kungöra, att den, som lemnade Ole 
Höiland, lefvande eller död, i hans händer, skulle erhålla en 
belöning af hundrade dukater.  Man hörde emellertid ingenting 
angående honom, än hvad en gammal lam tiggerska hade att 
berätta.  Vid ett tillfälle, då hon stapplat ända till Christiansand, 
för att bettla, hade en förbigående kastat till henne ett 
guldmynt under utrop: “se här, mor lilla, tag detta och bed 
för Ole Höiland.“

I Norige känner man icke, hvad som blifvit af honom; 
men jag kan derom gifva upplysning.  Då jag för några år 
sedan besökte Algerien, varseblef jag i fremlingslegionen en 
gammal soldat, som var bekant för sin oförvägenhet och trots 
sina sextio år gjorde under af tapperhet mot araberna.  Jag 
trodde mig i honom igenkänna min gamle bekante, Ole  Höiland, 
och rigtade några ord till honom på vårt modersmål.  
Då störtade tårarne ur hans ögon och han räckte mig handen, 
men drog den genast tillbaka, intagen af blygsel och vördnad, 
som det tycktes.

“Din hand, tappre man!“ yttrade jag, “gif mig din hand. 
Det förflutna har du längesedan försonat.“

I detta ögonblick kallade trumman legionen till vapen, 
och Ole Höiland skyndade att intaga sin plats i kompaniet, 
man drog ut till en träffning.  “Kom till mig efter träffningen,“ 
ropade jag till honom.  Visserligen återsåg jag honom efter 
densamma -- men med en kula i bröstet. Döden,  en ärofull 
död, har fullkomligt utplånat alla hans fordna förbrytelser.“

*



Gripsholm och Konung Erik den Olycklige samt hans Ätt.

Ill. WEIDENHAYN, sc.

Likasom danskarne med glädje se på sina jemna fält, som prunka med gyllene 
skördar, och norrmännen med stolthet påminna om sina snöhöljda fjällar, rotfasta 
för evigt, likasom frihetskänslan i folkets barm, likaså har äfven det svenska landet 
af naturen ett utmärkande karaktersdrag, -- dess forsande elfvar, dess segelbara 
vattendrag och dess spegelklara sjöar.  Öfverallt, hvar man kommer i Sverige, “håller 
en sjö upp sin spegel för bergen och skogarna“, ända längst 
uppifrån polcirkeln, i Lapparnes land, der för den svenska idogheten 
ett nytt rike finnes att eröfra, -- redan symboliskt antydt i 
den tredje kronan på Sveriges sköld, -- ända ned till Skånes 
leende slätter vid Öresund, öfvergångslandet till den yppigare, 
men derför icke rikare södern.  Mest utrustad med sjöar och 
floder är likväl mellersta Sveriges stora fördjupning mellan de 
begge grenar af fjällryggen, som i östlig och sydöstlig riktning 
sträcka sig fram emot Östersjön.  Här, der sannolikt 
hafvet fordom gick fram och bildade dessa “Svionernas Öar“, 
om hvilka redan romaren Tacitus visste berätta, att de “äro 
rika på vapen och män“, har, sedan landet småningom stigit 
upp och den stora hafsarm blifvit fylld, som i urtiden förenade 
Östersjön med Nordsjön, ett bälte af sjöar ännu stannat qvar, 
betecknande den sträckning, hvari hafsarmen fordom utbredde 
sig.  Här ligger Venern, ett haf af sött vatten fastmer än en 
insjö; här intages den djupa klyftan i landryggen af Vettern, 
den ofantliga källan med det spegelblanka, nyckfulla vattnet 
och de underbara hägringarna; här bilda slutligen Hjelmaren 
och Mälaren inne i landet fortsättningen af den med oräkneliga 
holmar och öar fyllda Östersjövik, som under namn af 
Stockholms skärgård bildar det säkraste värnet för Sveriges 
hufvudstad, ett värn, hvarmed naturen sjelf, omslutit densamma. 

Skönaste länken i denna sjökedja är likväl Mälaren, denna 
archipelag af oräkneliga holmar och öar, åtskiljda af lika 
oräkneliga fjärdar och sund, hvilken man helt oegentligt kallat en 
insjö.  Det ligger ett visst sydländskt behag öfver detta öhaf, 
som dock i sitt tycke är så rent nordiskt, med sina hvitstammiga björkar på 
holmarna, med sina allvarliga furor på de branta stränderna, medan på andra ställen 
leende ängar och gyllene åkerfält sträcka sig ända ned till vattenytan, som 
oupphörligen fåras af tusentals farkoster, från den frustande ångbåten till den 
anspråkslösa ekan, på hvilken landtmannen transporterar sina produkter till närmaste 
stad.  Måhända var det just det sydländska draget i det 
nordiska landskapet, som förmådde de invandrande Svearne att 
fästa sina första bostäder vid denna sjö, hvars stränder nu prunka 
med talrika städer, med slott och gårdar, med herresäten och 
kyrkor, medan vid Mälarens utlopp i hafvet nordens Venedig 
slagit sig ned på sina öar med sina massor af hus och palatser, 
alla beherrskade af den lejonbevakade borg, i hvars salar 
herrskarne öfver Östersjön fordom bodde.

Vid en af Mälarens vackraste vikar på Södermanlands 
strand stod redan i slutet af 13:de århundradet en borg, 
hvilken år 1280 uppgifves hafva tillhört riddaren Harald Thordson. 
Borgen tillföll sedan det mäktiga riksdrotset Bo Jonsson, 
efter hvars ättenamn, Grip, den kallades Gripsholm.  Af Bo 
Jonssons enka såldes den till drottning Margaretha, hvilken, 
likasom hennes efterträdare, Erik af Pommern, lät ytterligare 
befästa slottet, så att det snart ansågs som ett af rikets 
starkaste fästen.  Men konung Erik gjorde sig snart förhatlig för 
sina svenska undersåter, och när deras klagomål icke hjelpte, 
utan konungens fogdar blefvo allt öfvermodigare, gick slutligen 
Engelbrecht ut från Dalarne, nedbröt fogdenästena och “drog 
fogdarne derur vid håret.“  Ett sådant fogdenäste var också 
Gripsholm; men då Engelbrecht nalkades dit, djerfdes fogden -- 
Hartvig Flög hette han -- icke stanna på slottet och afvakta 
honom, utan satte eld på borgen och flydde sin kos. Mot 
slutet af århundradet var riksföreståndaren Sten Sture den 
Äldre innehafvare af Gripsholm och skänkte detta år 1498 
till det karthusianerkloser, som han några år förut hade 
upprättat i närheten af slottet. Detta kloster, kalladt “Cenobilium 
pacis Marianum“ eller Mariefred, och omkring hvilket den 
lilla ännu här befintliga staden af samma namn växt upp, blef 
emellertid icke färdigt i stiftarens lifstid, utan invigdes först 
1504 af erkebiskop Jakob, hvilken dagen efter klostrets 
invigning derstädes högtidligen begrof Sten Sture. I Mariefreds 
kloster lefde sedan erkebiskop Jakob till sin död år 1522, 
efter det han redan år 1514 hade nedlagt erkebiskopsembetet. 
Emellertid behöll klostret Gripsholms gård qvar, ända tilldess 
ständerna år 1526 i Wadstena erkände Gustaf Wasas arfsrätt 
till Gripsholm (efter hans farmoder, Brita Sture), sålunda 
också till den plats, hvarpå klostret var beläget. Att gamle 
kung Göstaf icke var att leka med i sådana saker, som rörde 
arf och egendom, är allmänneligen bekant; han tog också 
Gripsholms gods i besittning med fulltaka rätt och dref 
klosterbröderna derifrån. De utvandrade redan vid påsktiden 
ofvannämnda år, och nu blef klostret nedbrutet. Stenen deraf 
användes till uppförande af det nya slott, hvartill konungen 
lade grunden på S:t Laurentii dag 1537, och hvilket bestod 
af en hufvudbyggnad samt fyra runda torn. På detta sitt 
nya slott vistades Gustaf ofta och gerna, och redan i hans 
tid lades grunden till den storartade porträttsamling, som 
gifvit Gripsholm dess förnämsta märkvärdighet i våra dagar. 
Redan 1553 funnos der porträtter af de då regerande konungarne i Frankrike
och England, af kejsar Carl V, af kung Gustaf sjelf
och hans begge äldsta söner, Erik och Johan. Ett
annat minne från Wasa-husets äldre tider äro de begge
väldiga kanoner, som ligga på slottets yttre borggård,
och som blifvit af Pontus de la Gardie tagna vid
Ivangorod i Ryssland. När och huru dessa blifvit
hitflyttade, torde knappt vara med säkerhet bekant:
säkert är deremot, att redan 1569 hertig Carl blef,
såsom innehafvare af Södermanland, herre på Gripsholm,
och att han lemnade detta slott i morgongåfva åt begge
sina gemåler. Efter drottning Christina den Äldres
död tillföll slottet hertig Carl Philip, blef sedan
enkesäte åt Maria Eleonora samt innehades af Hedvig
Eleonora från 1654 till 1715. Slottet blef slutligen
enkesäte för Lovisa Ulrika, hvilken likväl 1772 afstod
det åt Gustaf III mot Svartsjö i utbyte. Sedan denna
tid har Gripsholm varit under konungarnes af Sverige
enskilda disposition.

Sådan är i få drag slottet Gripsholms historia,
hvilken, ehuru den sannolikt icke är helt och
hållet främmande för en del af våra läsare, vi
dock ansett oss böra i korthet meddela såsom en
inledning till det, hvarmed vi här ämna särskildt
sysselsätta oss. I den olycklige konung Eriks historia
spelar nemligen Gripsholms slott en stor roll, dock
hufvudsakligen först efter det han sjelf upphörde
att bära Sveriges krona. Likväl vistades han der
både som hertig och konung, och en anteckning från
1555 meddelar, att hertig Erik samt “de unga Herrar
och Fröknarna“ nämnda år uppehöllo sig der i sex
veckor och två dagar, beledsagade af en svit om icke
färre än trehundrafyrtioen personer. Samma anteckning
uppgifver, att under dessa sex veckor för de furstliga
personerna och deras hof åtgingo icke mindre än 239
tunnor bröd, 11 läster mjöl, 693 fat öl, 8 tunnor
smör och 1,670 ägg(!). Af Eriks hand finnes ännu
på Gripsholm en tafla, föreställande hans fader,
gamle kung Gustaf sjelf, med underskriften: Ericus
Rex Sueciæ pinxit.

Hvem finnes, som icke känner Erik XIV:s historia, så
länge han var konung? Tapper, ridderlig, högsinnad,
älskande sitt folk, blef han dock ett offer, till
en del för sina egna passioner och förvillelser,
till en del för brödrahatet och för denna afund,
som, thy värr! tyckes vara ett karaktersdrag hos
svenskarne. Att han sökte godtgöra sina felsteg
blef, menskligt att tala, för honom mer olyckligt
än felstegen sjelfva. Och när slutligen vanvettets
dämon grep honom, då han hopade den ena besinningslösa
handlingen på den andra, då han begick det oförlåtliga
att på Wasarnes stolta stam inympa en lågboren, om
än dygdig och ädel, qvinna, då var måttet rågadt,
och Eriks konungadöme slut: i stället för kungasalen
öppnade sig för honom fängelset.

“Jag var galen en gång i mitt lif,“ -- yttrade Erik till 
sin bror Johan, -- “det var då jag släppte dig ur fängelset“, 
och han kunde hafva rätt deri. Men det fängelse, hvari
Johan hölls af Erik, var åtminstone furstligt, då det
deremot är säkert, att det, hvari Johan sedermera höll
Erik, icke alltid var det. Begge fängelserna finnas
ännu att se i ett af Gripsholms gamla torn. Johans
fängelse är ett cirkelrundt tornrum, upplyst med
tre fönster, hvarifrån man har en vacker utsigt
öfver Mälaren: det är inredt efter den tidens sed,
med beqväma bänkar utmed väggarna och i de djupa
fönstersmygarna. På de med blommor och frukter målade
väggarna ser man allahanda allegorier, och taket är
måladt al fresco. I detta rum satt från 1563 till 1567
hertig Johan, men beledsagad af sin gemål, som der
födde honom sonen Sigismund, och uppvaktad som det
höfdes en furste. Högre upp i samma torn befinnes
Eriks fängelse. Det är också ett rundt tornrum;
men från slottets yttermur skiljdt genom en inre
sådan, så att en gång bildas utanför det egentliga
fängelserummet. I denna gång vandrade bevakningen,
som sålunda alltjemt hade ett uppmärksamt öga på den
kunglige fången igenom de gallerförsedda gluggar,
som insläppte dagsljuset i tornkammaren, hvars ingång
består af en dubbel dörr, den yttre af jern, den inre
af trä, med ett triangelformigt hål, genom hvilket
födan instacks till fången. Ännu ser man i golfvet
spåren efter de steg, som “kungafoten tog“, ännu
visas i fönstergluggen hålen efter fångens armbågar,
der han lutat sitt hufvud i händerna och skådat ut
öfver fältet, för att uppfånga en skymt af sin älskade
Karin. Intet under, om i ett sådant fängelse Erik
fann, att "tungt är vara konung utan krona", och om
det skedde, som Nicander säger i "Erik Wasas Runa":

	„Skägg har du fått nog, se’n Konung Erik dog,
	Och deraf kan du väfva dig en mantel!“ 

Men till heder för menskligheten torde någon
öfverdrift finnas i berättelserna om Eriks lidanden i
fängelset på Gripsholm. Han ditfördes den 16 Dec. 1571
och flyttades i Juni 1573 derifrån till Westerås. Han
klagar visserligen öfver att han i tjugotvå veckor
varit utsatt för alla möjliga lidanden, -- “af köld,
hunger, stank och mörker,“ att man förföljt honom med
blottade svärd och stört hans nattliga hvila. “De
hafva tagit ifrån mig min bibel,“ -- säger han,
-- “och på tolf Söndagar har jag icke hört någon
predikan, icke heller på helgdagarna.“ Men å andra
sidan berättas det, att Erik bebodde samma rum som
Johan, och att denne befallt, att han skulle sjelf
få utse sitt fängelserum. I början af 1572 skrifver
Johan, att han befallt, det en skräddare med biträden
skulle sändas till Erik att göra honom kläder, och
derjemte anbefalles erkebiskop Lars att sända till
honom en predikant, en pålitlig man, som icke låter
förföra sig, “desslikes en kock, eftersom Vi höra,
att der icke finnes någon god sådan, och Vi ej vilja,
att han skall sakna någonting.“ Likaledes anbefaller
han sina tjenare att anskaffa “Engelskt damast och
Hollands-lärft till kläder åt konung Erik med hustru
och barn.“ Enligt en annan befallning af Johan,
skulle Erik vid bordet uppvaktas af tre adelsmän och
uppassas af tre betjenter, och den fångna familjens
matsedel upptager “oxkött, bröd, fisk, hvitt och
brunt socker, kryddor, malvasier-vin -- hvilket
allt icke synes riktigt väl stå tillsammans med
det trekantiga hålet på dörren och den usla födans
instickande derigenom. Att Eriks gemål befann sig
hos honom åtminstone under en del af vistandet på
Gripsholm, bevisas deraf, att, då ryktet berättade,
det hon befann sig i grossess, Johan först befallde,
att hon skulle skiljas från sin gemål, men, då det
redan var för sent, återtog befallningen och tillade:
“Karin må stanna qvar, alldenstund hon redan är i
det ifrågavarande tillståndet.“

Huru skall man nu förlika dessa mot hvarandra stridande uppgifter? Skall man antaga, att
Erik öfverdrifvit sina lidanden eller att Johans befallningar icke blifvit verkställda? Skall man tro, att Erik egentligen hade ett furstligt fängelse på Gripsholm, och att detta varit Johans vilja, men att hans bevakning -- hvilken ofta ombyttes, på det inga sammansvärjningar till Eriks förmån skulle kunna uppgöras, -- stundom öfverskridit sina fullmakter och misshandlat den fångne konungen? Eller får man slutligen tro, att Erik flyttades till det hårda fängelset, då anfallen af vansinne kommo öfver 
honom, och då han behöfde noggrann uppsigt, för att
icke skada sig sjelf och andra? Det vore väl, om
på något sätt upplysning kunde vinnas härom; öfver
Johans minne kastar brodermordet ändock en så svart
slagskugga, att den icke behöfver än ytterligare
förmörkas genom misshandlingar mot den olycklige
brodern.

Konung Erik dog, som bekant, i sitt fängelse på
Örbyhus och efterlemnade Karin som enka. Men utom
de barn, som han hade med henne, -- och om hvilka
vi längre fram skola tala, -- efterlemnade han med
Agda, dotter till den rika Stockholmskrämaren "Per
i Porten" (så kallad, emedan han hade sin handelsbod
i den s. k. "Köpmanporten", der nu Köpmantorget är),
tvenne döttrar, Virginia och Constantia. Agda blef
sedan gift med hofjunkaren Erik Fleming; Virginia,
som varit förlofvad med sonen af Iwan Wasiljewitsch
i Ryssland, kallad den Förskräcklige, som mördade
både sonhustru och son, men lyckligt undgick denna
förbindelse, blef slutligen gift med Håkan Knutsson
Hand, och äfven Constantia trädde i äktenskap. Denna
dotter af kon. Erik dog först år 1645, vid åttio års
ålder.

På Gripsholm förvaras ett porträtt af konung Eriks
och Karins dotter Sigrid, "Kung Eriks echta dotter",
som hon kallas på porträttets inskrift, emedan hon,
fastän född före äktenskapet, likväl blef legitimerad
genom detta. Hon blef framdeles gift med Henrik Tott,
och från henne härstammade denna ätts utmärkta
medlemmar på Gustaf den Stores och Christinas
tid. Sigrid uppfostrades på Hörningsholm hos Märta
Lejonhufvud, och drottning Karin sjelf fick, som
bekant, af kon. Johan Ljuxala gård i Finland, der hon
sedan lefde, välsignad af underhafvande och fattiga,
mild och försonlig till och med mot dem, hvilka visat
sig som hennes gemåls hätskaste fiender. Men hennes
son med kon. Erik, den på Stockholms slott födda,
som arfving till Sveriges krona erkända Gustaf,
blef under hela sin lefnad förföljd af olyckan och
gjorde skäl för den benämning af "ödets kastboll",
som tillades honom af hans samtid.

Redan några veckor efter sina föräldrars bröllop och
sin moders kröning, såg prins Gustaf sin far vara
en fånge och sig sjelf utesluten från arfsrätten
till Sveriges krona. "Han växte upp vid sin faders
bojor och sin moders tårar", säger Afzelius. Det
berättas, att Johan en gång, då samvetsförebråelserna
blefvo honom öfvermäktiga, och han befarade, att
Eriks vänner en dag kunde uppsätta Gustaf på hans
faders thron, befallt, att gossen skulle nemligen
bortstjälas och dränkas. Den af konungens tjenare,
som fått detta uppdrag, verkställde första delen
deraf och bar gossen i en säck till Södermalm, för
att från bergen derstädes kasta honom ned i sjön. Men
händelsen gjorde, att Herr Erik Sparre, som i något
ärende befann sig uti Stockholm, mötte tjenaren med
säcken, märkte att en lefvande varelse fanns deruti,
befallde tjenaren öppna säcken och räddade gossen
undan döden. Sparre, som kände igen barnet, tog det
med sig till Westmanland, der han var höfding, och
höll honom der fördold, tilldess han kunde sända honom
till utlandet. Men konung Johan lofvade högtidligt
den sörjande modern, fordom drottning Karin, att
begge hennes barn skulle bli väl försörjda.

Vi återfinna Gustaf i Tyskland, der han i någon stad
bevistade en skola, men mellan skoltimmarna infann
sig på stadens värdshus och mot betalning borstade
de resandes skor och kläder samt eftersåg deras hästar. 
Sannolikt var det underhåll, som han erhöll från sin mor 
eller sin ädelmodige räddare, icke tillräckligt, utan måste
han på detta sätt förskaffa sig fyllnaden deri. Men
sina studier skötte han dock med allvar och blef
snart hemmastadd i flera språk och vetenskaper samt
bevisade sig äfven deri vara en värdig Wasaättling,
ty alla af denna ätt voro lärda och kunnige män.

Slutligen framträngde till honom underrättelsen derom,
att konung Johans, hans farbroders, son, Sigismund,
blifvit konung i Polen och skulle krönas i Krakau,
och nu begaf han sig dit, klädd som tiggare, för
att få träffa sin syster Sigrid, hvilken han visste
skulle befinna sig bland de tärnor, som uppvaktade
prinsessan Anna, Sigismunds syster. Han lyckades
få träffa Sigrid och göra sig igenkänd af henne,
hvarefter hon meddelade konung Sigismund hvad
hon fått veta och bad honom att låta vårda sig om
Gustaf. Sigismund gjorde det; men, fruktande för att
Gustafs rättigheter till Sveriges krona en gång skulle
bli gjorda gällande, önskade han, att kusinen måtte
bli prest, i hvilken egenskap han skulle bli mindre
farlig. Detta ville icke Gustaf, som nu begaf sig till
tyska kejsaren Rudolph, af hvilken han fick beskydd
och understöd. Nu kunde han också tillfredsställa sin
vetgirighet, studerade och vann snart sådan lärdom,
att han kallades "den andra Paracelsus". Uppfostrad
i katholska skolor och vid katholska universiteter,
förblef han alltjemt katholska läran trogen.

Drottning Karin, som fått veta, att hennes son lefde,
önskade sammanträffa med honom i Finland, hvilket
dock icke beviljades; dock erhöll hon tillåtelse
att i Reval sammanträffa med sonen. Ryktet om dennes
olyckliga belägenhet spriddes vida och väckte öfver
allt medlidande; men detta kunde icke annat än
väcka konung Johans oro, och han uppmanade derföre i
bref sin son Sigismund, att "icke låta den fogelns
fjädrar få växa för stora", utan sätta Gustaf inom
lås och bom, hvilket dock icke verkställdes. I
stället kallade ryska czaren den landsflyktige
fursten till Moskwa, der han blef väl emottagen och
furstligt behandlad. Men czaren hade med honom sina
egna planer. Han ville gifva honom sin dotter till
gemål, ville gifva honom Finland till furstendöme,
förespeglade honom till och med framdeles Sveriges
krona, men fordrade i stället, att Gustaf skulle
afsäga sig sin tro och antaga den grekiska samt med
ryska trupper anfalla Sverige och derifrån skilja
dess Östersjöländer. Dertill ville Gustaf icke gifva
sitt bifall, men behandlades ändock fortfarande
väl och sysselsatte sig med alchemistiska studier,
hvilka menligt inverkade på hans helsa. De täta ryska
thronombytena hade också inflytelse på hans öde;
han hölls länge uti hårdt fängelse i Jaroslawl,
men frigafs åter och vistades den sista tiden
af sin lefnad i Kaschin, der han tillbragte sina
dagar i torftighet ända till sin död år 1607. I en
björklund på Kaschenkas strand ligger prins Gustaf
Wasa begrafven. 

Det berättas, att prins Gustaf varit gift med dottern 
till en Peder Karth, som haft någon befattning vid 
konung Eriks hof och i hans här. Med denna sin hustru, 
Brita Karth, skall han hafva haft tre söner, Laurentius, 
Erik och Carl Gustaf, samt en dotter, Katharina. Laurentii 
äldsta son, Lars, en tapper krigsbuss, blef stamfader för 
adliga ätten Eldstjerna, den andra sonen, Samuel, för den 
ännu lefvande ätten Stjerneld, hvilken sålunda härstammar
från konung Erik XIV.

*



Gorillan eller Jetteapan.

Denna lika märkvärdiga som stora och fruktansvärda
apa upptäcktes egentligen af amerikanske missionären
Dr Sauvage vid vestkusten af Afrika, i trakten af
Gabonfloden, (mellan 1 och 2 gr. sydlig bredd) år
1847, ehuru det säges att missionären Dr Leighton
Wilson från samma trakt sände ett kranium af
samma apa till naturvetenskapliga samfundet i
Boston. Visserligen tror man sig hafva spår till
gamla underrättelser om samma apa redan från Battel
1629, och det kan äfven vara möjligt, att de vilda
hårbeklädda menniskor, hvilka kartaginensern Hanno
på sin berömda resa längs vestkusten af Afrika 
lyckades att fånga, tillhörde Gorillan, ehuru man 
med mera skäl förmodar att det varit Chimpansen, en 
stor menniskolik apa, som äfven förekommer vid Afrikas
vestkuster. Han kallade dessa "skogsmenniskor" efter 
uppgifter af sin tolk för Gorilla, som man i nyare 
tider öfverfört på den nu ifrågavarande jetteapan, af 
infödingarne kallad N'gena eller N'gina.

Gorilla (Gorilla Gina GEOFFR., Traglodytes Gorilla
SAUV.) tillhör de menniskolika aporna som sakna svans och sittknölar, 
hafva händerna inuti samt ansigte och några andra
delar hårlösa samt beklädda med en bar,
nästan menniskolik, men vanligen mera blåaktig
eller svartblå, hud, samt platta naglar och en
ansigtsvinkel, som hos yngre exemplar går ända
till 65, men förändrar sig hos de äldre till 30
grader. De hafva en låg, bakut lutande nära till
ögonbrynen hårbeklädd panna, således vida lägre
hjessa, mycket långa framarmar, som räcka ett stycke
nedom knät, ordentliga händer på båda extremiteterna
med fullkomliga fingrar och griptumme, äfven på
de bakre, således fyra händer, i stället för två
händer och två fötter, samt utan vader. Dessutom
är deras mage större, ryggen något krumböjd och
bäckenet vida smalare än hos menniskan. Utom deras
ludenhet hafva de dock, helst i yngre åren, en viss
likhet med menniskan, synnerligast med vissa låga
folkstammar, från hvilka öfvergången till dessa apor
ej synes vara särdeles stor. Dessa apors tänder likna
menniskans, men äro starkare och gröfre, hvarjemte
hörntänderna med tiden utbilda sig till starka,
korta betar, hvarmed djuren kunna knäcka de hårda
palmnötterna. Större delen af ansigte, mun, öron,
näsa, fingrar, bröstvårtor och händernas insidor äro
nakna och likna grof menniskohud, men ögonbrynen
äro vida mer framskjutande än hos menniskan. De kunna
visserligen gå upprätta och vanligen i något krökt
ställning, samt hafva störar som spatserkäppar i
främre händerna, men vanligen gå de på alla fyra
och på framhänderna alltid på knogarna, aldrig på
flathanden. De vistas dels i träden, der de skydda
sig mot vilda djur, och dels på marken, samt äro
fruktansvärda och starka djur, som hafva ett vrålande
läte. Till dessa apor räknas tre slägten, nemligen
Ourang Utang (Simia) med två arter: en större och
en mindre, båda från Sumatras och Borneos urskogar,
Chimpansen (Troglodytes), äfvenledes med två arter
från Vest-Afrika, samt den mest menniskolika af alla, 
Jetteapan eller Gorillan (Gorilla), som tillhör 
i nyare tid upptäckta apor.

Denna apa är 5 fot 2-8 tum och man har funnit exemplar
af 6 fot 2 tums längd. Honan är vida mindre, 4 fot 6
tum, samt betydligt klenare byggd. Den bara hudfärgen
är rent svart, pelsen långhårig, mörkt brungrå eller
jerngrå, ofta med hvita ringstreck eller stickelhår
samt håren längst och mörkast på armarne, ända till
2 tum. Bröstet är hos äldre hannar mest bart, hos
de yngre gleshårigt och på hufvudet är håret mera
kort och rödbrunt. Negrerna försäkra att mycket
gamla Gorillor blifva aldeles gråa. Ögonen ligga
djupt, munnen är stor, läpparne tunna utan rodnad,
tänderna grinande, grofva och liknande hundtänder, i
följd af de grofva betarna äro kinderna knotiga, näsan
svart och uppstående, pannan mycket låg eller nästan
ingen och nacke fattas nästan alldeles. Bakhänderna
(benen) äro korta, framarmarne mycket långa,
grofva och starka, händerna starka, korta och tjocka,
fingrarne så grofva, att den understa stundom har
ända till 6 tum i omkrets, tummen kortare än
hos menniskan. Fötterna äro hos denna apa mera lika
menniskans än hos någon annan, hvilket gör att hon är
mera egnad för upprätt gång och hvarföre hon mindre
klänger i träden, än andra apor. Dessa fötter äro
dock vida bredare, än hos menniskan, men de inre
tårna äro störst och de tre mellersta äro förenade
med en bindhud.

Gorillan har ett förfärligt utseende, helst då hon
grinar och visar tänder eller blir anfallen och
sätter sig till motvärn, då hon är fruktansvärdare,
än alla andra djur och den jägare, som skjuter
på henne ett misslyckadt skott, är ovilkorligen
genast förlorad. Hon störtar ögonblickligt på honom
och krossar med ett enda slag hans hufvud eller
bröstben och 


rifver honom i stycken. Ofta rycker hon geväret ur
hans hand och ögonblickligen slår honom dermed till
marken samt sönderbryter eller sönderbiter sedan
geväret. Att springa undan duger icke för jägaren,
han är och blir förlorad. Men lyckligtvis dör
Gorillan lika lätt som en menniska och om kulan
träffar henne i bröstet eller hufvudet, så faller hon
framstupa och dör genast. Och som hon vanligen endast
parvis förekommer och honan mindre sällan anfaller,
utan flyr undan, så har jägaren vunnit sitt mål
när hannen stupat. Gorillajagten anses såsom den
farligaste af all jagt, vida värre än lejonjagten,
helst som man strider ansigte mot ansigte nästan
liksom med en menniska.

En engelsk resande, Du Chailly, har nyligen
lemnat intressanta underrättelser om Gorillan,
som han flitigt studerat under sin resa i dessa
afrikanska trakter och hvarest han först fann henne
i Sierva del Christal under 1 gr. n. bredd och 11
gr. ö. längd. Enligt hans berättelse bor hon i de
djupa skogarne, dels i täta snår och dalgångar och
dels på de vilda bergen och klipporna, samt drager
från en trakt till en annan och lefver af bär, vilda
sockerrör och ananasblad, af rötter och frukter,
och rensar snart sitt område från dylikt, emedan hon
är storätare. Hon klättrar föga i träden, om ej för
att komma åt frukten, men ungarne sofva i träden, för
att vara fredade för rofdjur. Hannarne sitta ofta och
hvila sig vid ett träd eller en klippa, med ryggen
stödd emot stammen eller klippan. Vanligen går hon på
alla fyra och på det sätt att hon flyttar armen och
foten vid samma sida gemensamt. Främre armen är så
lång, att hufvud och bröst hållas vida högre uppe,
än bakdelen. På detta sätt kan hon springa ganska
fort. Då hon går på två ben, är gången något slingrig
och vacklande, liksom när sjömän komma i land, och
man ser tydligt att de kortare och svaga benen med
möda bära den tunga kroppen. Hon är mycket stark, så
att hon kan knäcka en gren af sex tums genomsnitt. En
unge af ungefär två år kunde fyra personer knappast
fasthålla. Hon är mycket vild och låter ej tämja sig,
samt slår och biter med största grymhet.

I allmänhet viker Gorillan undan för menniskan,
men flyr icke och fruktar ej att träda jägaren på
lifvet. När den resande lyckades öfverraska ett par
apor, satt vanligen hannen under en klippa eller ett
träd i tjockaste skogen, men honan var ute och sökte 
föda. Hannen blef en stund sittande, hans ansigte blef 
vildt och grymt och derefter steg han långsamt upp, såg 
sig omkring, slog sitt bröst, rättade upp hufvudet och 
uppgaf ett sådant vrålande, att det skallade i skogen. 
I början var detta ljud endast skällande, men derpå 
följde ett vrålande, som varade öfver en minut och som 
var förfärligt och genomträngande. Om hannen vidare retas 
eller anfall af jägaren misslykas, slår han sig ofta
så på bröstet, att det dånar som en puka, under
det förfärligaste vrål samt kommer eller rusar på
jägaren med vacklande gång, uppspärrar sina grå ögon,
visar grinande sina grymma tänder, och i ett sådant
ögonblick är Gorillan ett det förskräckligaste af alla
djur. Det märkvärdiga är också att hvarken lejon eller
andra grymma rofdjur, ej en gång elefanter, finnes
i de af Gorillan bebodda trakterna. Traktens negrer
hafva om Gorillan hvarjehanda oriktiga berättelser
och föreställningar. De säga att hon döljer sig på
trädens grenar, för att försåtligt kasta sig på
menniskor, att hon bortröfvar qvinnor ur byarne,
samt att hon bygger hus af löf och grenar och sitter
ofta på taket deraf, samt att hon drager omkring i
stora skaror. De berättade äfven för vår resande om
en qvinna, som blifvit bortröfvad af en Gorilla och
som kom tillbaka om några dagar och att Gorillan
endast hade smekt och karresserat henne. Detsamma
skulle äfven hafva händt bortröfvade nunnor. Negrerna
tro att man efter döden förvandlas till Gorilla och
att de apor, som röfvat anförda personer, hade i
lifstiden såsom menniska kändt de bortröfvade.

Emellertid synes dock Gorillan vara omöjlig att
tämja och domesticera. Alla försök hafva hittills
ej lyckats och i Jardin des Plantes i Paris finnas
lefvande Gorillor, som dock ej förlorat af sin
vildhet. Du Chailly lyskades att fånga en ung Gorilla
på det sätt att man fällde trädet, hvari hon satt,
och då hon med detta nedföll, var en neger nog
qvick att kasta ett stycke tyg öfver hennes hufvud,
att hon ej kunde se, hvarefter man band henne. Man
förde sedan en gaffel-formig stång om hennes hals,
så att hon hindrades från att bita. Hon var mycket
ond, skällde och vrålade och såg grym och vild ut,
samt ville hvarken äta eller dricka. Sedan hon blifvit
inspärrad i en bur af bambu, kröp hon först in i en
vrå, sedermera for hon skällande och vrålande mot hvar
och en som nalkades, men åt några ananasblad och bär
och efter några veckor dog hon i sitt fängelse.

*



Siout vid Nilen.
Ett ödeliggande kulturland.

Nildalen var redan i ålderdomen ett underland -- ett
hem för vetenskap och konst. Det finnes nästan intet
mysterium hos de klassiska folken, ingen storartad,
djupsinnig åsigt af verlden och lifvet hvilka -- huru
ofta än omtydning och omgestaltning må ha inträdt
-- icke kunde föras tillbaka på Egyptens allvarsamma
prestkast. En lärjunge af dessa prester, förvararen af
theogoniska hemligheter, Moses, gaf upplysning åt det
folk, som var bestämdt att upplysa verlden, åt judarne
-- och efter alexandrinska legenden skall till och med 
Jesus Christus, liksom han som barn dröjde något i 
Egypterlandet, ha tillbringat sina ynglingaår i de 
sällsamma, hemlighetsfulla templen vid Nilen, i egenskap 
af presternes lärjunge. I dag blicka vi med förvåning 
på lemningarne efter gammalegyptisk kultur, af templen, 
skulpturerne och pyramiderne, såsom minnen från en 
forntid, hvilken för ingen dödlig fullkomligt skall 
öppna de mörka portar, som innesluta dess hemligheter. 

En gång måste en väldig massa menniskor ha varit 
sammanträngd i öfre Nildalen. Längs Nilen, den heliga 
strömmen, reste sig en mängd blomstrande, rika och högst
praktfulla städer. Vi finna ännu öfverallt betydliga
spår efter Öfra Egyptens förgångna, höga kultur, och
den fordna "Nildalens trädgård" är rik på återstoder
efter byggnader, hvilka, likt halft förstådda sånger
från bardernes urtid, erinra om den gamla storheten.

På det fulla, pulserande lifvet har i Egypten följt
död. De konungsliga presternes vetande -- templen --
konungagrafvarnes och solsymbolernes jätteverk --
arbetena vid floden -- alltsammans erbjuder, likt
sjelfva nekropolerne, endast dödens bild. Egypten är
en jättestor mumie! Till och med den heliga strömmen
har förnekat sin urgamla karakter och är på sitt
sätt nedsjunken till en blott skugga af dess fordna
storartade beskaffenhet.

Gentemot det factum, att Nildalens bädd i öfra
Egypten till största delen var i högsta grad fruktbar,
låter det närvarande totala förödandet af detta
gamla kulturland endast med svårighet förklara
sig. Efter de uppgifter Strabo lemnar, öfver dalens
fordna bevattning vid Wady-Halfa-katarakterne, måste
strömmen i våra tider öfverstiga mer än tre gånger
af sin högsta höjd, för att öfversvämma dalen. Man
antager, att Nilen under långa århundraden bortsköljt
en mängd hinder, hvilka gynnade uppdämningen af det
stigande vattnet. De fordom så storartade vattenfallen
ha reducerat sig till simpla strömhvirflar, emedan
klipporna, genom det öfver desamma brusande vattnets
inverkan, aftogo i branthet och höjd. Det som
vanns genom lättare vattenlösning gick nödvändigtvis
förloradt för uppdämningsändamålet.

Men icke förthy är denna orsak ingalunda nöjaktig
då det gäller att förklara, huru öfre Nildalen
förvandlades till en ödemark. Voro ej många
hundratusen menniskors händer i beredskap, för att
mota strömmen samt tvinga den att bevattna till
och med dalens högsta delar? De gamle egyptierna
-- eller ännu mera ethiopierne -- dessa mästare i
vattenbyggnadskonsten, skulle genom stenbarrierer
ha drifvit strömmen upp ända till strandklippornas
kammar, om denna åtgärd ensam befunnits tillräcklig,
för att afvända länderiernas ödeblifvande. Till
vattenbristen kom likväl en annan, ännu värre fiende --
sanden. Det finnes ingen fruktansvärdare fiende för
jordkulturen och dermed civilisationen, än sanden,
hvilken graflägger allt lif. Sanden har, som bekant,
förmågan att marschera, som man iakttager på vissa
punkter af Nordsjöns kuster. Här rycka dynerna allt
längre in i landet; betäcka det ena åkerfältet efter
det andra, om icke den outtröttliga men-menniskohanden
förmår bjuda halt. Så tyckes äfven Sahara, drifven
af de vestliga stormarne, småningom ha ryckt Nilen
närmare på lifvet. Och ännu högre stiger sanden på
Nilens klippvägg. Tydliga spår äro förhanden, intygande
att under Libyska öknens sand fordom låg fruktbart
land begrafvet. De sandmoln, som vinden förde
öfver Nildalen, lemnade tillbaka deras tribut. Allt
mäktigare blef markens sandlager, hvilket efterhand
steg så högt, att de gamla bevattningsanstalterne
blefvo overksamma. Den feta Nilgyttjan var till
och med på de lägre ställena icke mera i stånd att
öfvervinna sandens ofruktbarhet. Då uppgåfvo invånarne
i öfra Nildalen striden och vandrade nedemot strömmens
delta.

Fyratio betydande städer och stora, långsträckta byar,
hvilkas namn Plinius känner, föllo ensamt i nubiska
Nildalen i ruiner. Berömd är här isynnerhet den
s. k. tempelregionen. Den börjar omedelbart ofvanom
vattenfallen. De mystiska, undran och förvåning
uppväckande arkitektoniska minnesmärkena från urtiden
befinna sig på båda stränderne af strömmen.

Vi förbigå alla dessa och vända oss längre ned till
det gamla Lykopolis, eller grekernes vargstad, det
nuvarande Siout eller Schouth, hvaraf vi meddela
en karakteristisk vy. Här äro ganska egendomliga
urhålkningar i de närbelägna klipporne. Dessa
excavationer äro mycket talrika, små, kammarlika,
mången gång 30 fot höga. Klippväggarne äro betäckta
med hieroglyfiska och symboliska reliefs. Fastän
den betydliga höjden tyckes motsäga denna åsigt,
synas dessa hålor dock ha varit verkliga grafkamrar.

Staden kan räkna inemot 18,000 invånare. Den ligger
vid pass tio minuters afstånd från strömmen, med
hvilken den är förenad genom en kanal. En brygga
öfverspänner här i tre hvalfbågar Nilen. Flertalet
af Siouts invånare äro kopter, mest fattige, men
mycket flitiga. Här är en hufvudmanufakturplats
för det blå tyg, hvilket i Öfra Egypten och Nubien
bäres af fattiga och rika med samma förkärlek, då den
tron råder, att en blå drägt skyddar innehafvaren
för ögonsjukdomar. Utom denna industri förfärdigas
af en mycket porös lera de simpla krukmakarvaror
hvilka äro utmärkt lämplige att förläna det dyiga
Nilvattnet kristallklarhet och en ren smak. En mycket
eftersökt artikel bildar det här tillredda -- till
ätning bestämda -- opium (haschisch).

Siouts befolkning, jemförd med många andra städers i
Öfra Egypten, kan kallas välmående. Man ser sällan
här de halft förhungrade, ända intill benen utmagrade
gestalter, som man annars träffar öfver allt vid
Nilen. Måhända bidrager dertill den omständigheten,
att trakten omkring Siout är ganska fruktbar och bär
rika skördar af hvete, durrha, korn o. s. v. Äfven som
karavanplats är Siout icke utan betydenhet. Tågen
gå efter regeln härifrån till Sennaar och
Darfur, hvarifrån slafvar och guld tages tillbaka.

*



Några ord om Spiritismen.

Vi hafva ännu alla i friskt minne den märkvärdiga rol
borddansen och psychografen för några år sedan spelade
hos oss. Man hörde och man berättade historier,
den ena vidunderligare än den andra, men de blefvo
alla af temligen enahanda natur och så började
man finna dem ledsamma. Ingenting gör hastigare
slut på en sak. Också tystnade de som ljudet af en
utsvängd sträng. Strängen är åter satt i svängning;
icke hos oss (hvad vi veta) men hos det folk, som
gör anspråk på att kallas det mest bildade i Europa,
vi mena fransmännnen. I Paris vinner den så kallade
spiritismen dagligen större terräng. Den har genom
en viss Mr Kardic fått sin egen teori, under det
en annan, Mr Home, praktiskt utbreder den och har
i en bok, som framdeles skall anföras, antecknat
sina vunna erfarenheter. Som vi förmoda att ämnet
för våra läsare icke är utan ett visst intresse,
lemna vi här några referater af en ganska snillrik
kritik som Mr Edgar Savenay riktar mot dessa herrar
i sista septemberhäftet, för i år, af Revues des
deux mondes. Det är vid den sistnämnde, Mr Home,
som vi uppehålla oss.

Herr Daniel Home är skotte, men öfverflyttade med
sin mor vid nio års ålder till Amerika. Det är i
Barnums land han utbildat sig. I sin barndom var han
af ytterst svag helsa och af ett så nervöst temperament, 
att man icke trodde han skulle lefva länge, men han 
lefde, han lefver. Han visade en öfverspänd inbillning 
och mycken böjelse för det supranaturalistiska. Vid 
tretton års ålder gjorde han sin debut som "spiritist". 
I Norwich, der hans tant bodde, hvilken tagit honom 
till sig, gjorde han bekantskap med en annan gosse, 
fattig och af ett melankoliskt lynne, vid namn Edvin. 
De roade sig med att berätta hvarandra alla spökhistorier
som de hört eller kunde uppfinna och öfverenskommo
en dag, att hvilken som dog först skulle visa sig
för den andre tre dagar efter sin död. Två månader
derefter flyttade Daniel med sin tant till Newyork,
der han en afton, då han kom hem och satte sig på
kanten af sin säng i sitt rum, blef varse en svart
massa, som fördunklade månan, hvilken sken in genom
fönstret; men snart förskingrades mörkret som en
dimma och ett ljus, sådant det icke kan beskrifvas,
men sådant det utgår från andarne, omgaf honom och i
det syntes Edvin, oändligen vackrare, än han varit
på jorden. Han lyftade sin högra hand mot himlen,
gjorde tre kretsar i luften, hvilket skulle betyda att
han varit död i tre dagar, och försvann. Kort derpå
bekräftade ett bref hans död vid den angifna tiden.

Den unge Daniel bråddes på slägten, ty äfven hans
mor hörde till de seende, och hade uppenbarelser,
hvarom han talar i en utgifven bok som han kallar:
“Upptäckter, rörande mitt lif utom materien“
(Révélations sur ma vie surnaturelle). Emellertid
blef hans tant orolig öfver honom och sökte lugna
hans uppdrifna inbillning, men i stället att lyckas
fick hon den förskräckelsen att höra det knacka i den
unge Daniels bord och öfriga möbler. Den goda frun,
som trodde att mörksens andar drefvo sitt spel med
ynglingen, efterskickade trenne prester, af olika
sekter, men de predikade för döfva öron. Borden
började i stället spatsera. “En gång“, så berättar
herr Home saken, “under det ett bord sålunda var i
rörelse, tog min tant en familjbibel och lade derpå,
i tanka att sålunda fördrifva andarne; men till hennes
stora förvåning rörde sig bordet så mycket raskare,
som funne det sig smickradt af en sådan börda. Hon
blef då ond och satte sig sjelf på bordet, för att
bringa det att stanna, men tvertom lyftade det sig
från golfvet med sin lefvande börda.“ Dylika scener
fann den gamla frun allt för upproriska, och från
den dagen skiljde hon Daniel från sig. Han flyttade
då till en vän i Willimantie. Han var nu aderton år.

Från denna tid började hans ryktbarhet. Den
amerikanska pressen återskallade af herr Homes
undergörande försök. Vid denna tid var det ingen
lätt sak att hos yankees göra sig bemärkt på denna
väg. Amerika var öfversvämmadt med bevisliga intyg om
andars tillvaro. Tusentals mediums af begge könen,
hvaribland unga qvinnor af det mest intagande
utseende, täflade om publikens nyhetslystnad. Det
fordrades talang för en sådan täfling, men hr Home
egde den. Han höll aldrig sina sceanser offentligen,
utan hos någon god vän, i hvars hus han för någon
tid uppehöll sig, än i Newyork, Boston, S:t Louis
eller annorstädes. Endast utvalda personer fingo
dervid vara närvarande, hvilkas berättelser pressen
kolporterade kring hela verlden. Home beskrifver i
förutnämnda arbete vidt och bredt huru han formligen
belägrades af besökande äfven från Amerikas ytterst
bebodda trakter, hvilka ville öfvertyga sig om hans
förmåga, att sätta sig i förbindelse med andar. Som
bevis härpå anför han bland annat följande bref. Det
är en läkare som tillskrifver honom det: “Min
herre! Jag skulle stanna i största förbindelse om
ni, då tid och ledighet tillåter eder, skulle vilja
göra mig äran af ett besök, på det jag och några af
mina vänner måtte få hemta upplysningar af er. Jag
skall bekosta icke allenast er hit- och hemresa,
utan äfven ersätta er med 5 dollars (20 rdr) pr dag,
eller 50 dollars för tio dagar, om ni behagar skänka
oss så många ....  Om ni icke finner detta tillbud
antagligt, är jag beredd att rätta mig efter edra
anspråk.“ H. skyndade sig naturligtvis att svara,
att han icke var ett lego-medium, men att han skulle
infinna sig utan betalning.

Under åren 1851--1855 reste han genom Amerika, kom
borden att dansa och framkallade andar. Under tiden
vann han stor färdighet i sina förehafvanden och
vinlade sig med sådan framgång om de praktiska
studierna af konsten att verka på inbillningskraften,
att han, då han sistnämnde år från Boston begaf
sig till England, uppställt ett program af ganska
vetenskapligt kombinerade operationer, som svårligen
kunde förfela att väcka ett visst uppseende i det
gamla Europa. Anländ dit, reste H. genom England,
Italien, Frankrike, Holland, Tyskland och Ryssland,
öfverallt eftersökt af den högre societeten; skördande
guld i massa uppehöll han sig endast en kort tid på
hvarje ställe och gaf endast ett litet och bestämdt
antal sceanser.

Beskrifningarne på dessa, undertecknade af en
mängd vittnen och upptagande största delen af
hans upptäckter, äro emellertid ganska tröttande
genom sin enformighet. Åtta eller tio personer äro
församlade en afton i en salong, oftast på landet och
i vackert månsken. Några ljus få icke tändas, på sin
höjd en matt lampa. Ingen otroende eller tviflare
får vara med, ty det är en känd sak, att andarne
svårligen kunna verka under inflytandet af tviflares
motståndskrafter. Minst af alla tålas lärda eller
vetenskapsmän, “de sätta sina upphöjda egenskaper
(eminentes qualités) mot dem på denna nya väg för
materiens förening med det andliga,“ och det händer
vanligtvis att i närvaro af sådane personer andarne göra
sig omöjliga och icke vilja låta förmå sig till något
slags uppenbarelse. Af sådan anledning fordrar
H. alltid att få en uppgift på hvilka som skola
besöka sceansen, på det han må kunna utesluta dem, som
skulle blifva farliga för dess framgång. Emellertid
slå sig de närvarande ned vid ett bord, som står
midt i rummet och alltid spelar hufvudrolen vid
dessa sceanser. Af händerna bildas en kedja, då
bordet plötsligen vänder sig om, derpå lyfter det
sig åtta tum från golfvet och kommer så ner igen,
men detta mycket sakta: sådane äro de förberedande
excercitierna. Den person, som mediet utväljer,
sätter derpå sin hand under bordet; alla de öfriga
qvarhålla emellertid sina ofvanpå detsamma. Den af
mediet utvalde får derpå af en öfvernaturlig hand en
liten ringklocka satt i sin, hvilken klocka, oaktadt
den utvaldes alla bemödanden att hålla den stilla,
ringer och pinglar af all kraft. De underbara händerna
äro af stor effekt vid hvarje sceans. En hvar känner
sig “berörd af andens hand,“ en på sitt knä, en annan
på axeln, o. s. v. Man kan till och med vidröra den,
men då försvinner den genast. Ibland är denna hand
“varm och fuktig, och af ett oändligen spädt hull;“
andra hafva funnit den “hal och isande.“ Men icke
nog med att man känner den, man har också sett den;
ibland till handleden, ibland till armen, som förlorar 
sig i skyaktiga draperier. “En dag kände alla som suto 
i kretsen och hade ring på fingret denna sakta afdragas; 
derpå syntes den underbara handen, som kastade ut dem 
alla på bordet.“ Vi böra tillägga att andarne endast 
tillåta sig denna manifestation af sina verkningar 
bland de dödliga för de djupare invigda; för de blott 
troende sker fenomenet icke på bordet, utan under bordtäcket.

Undergöraren anför i sina upptäckter många andra lika
öfvernaturliga tilldragelser, hvaraf vi här endast
vilja anföra “lyftningen“, hvilken dock aldrig sker
utan i det djupaste mörker, då de kroppsliga sinnena
lättare kunna frigöras från intrycket af de yttre
föremålen. “Jag känner mig“, säger H. “i stående
ställning lyftad; mina armar stelna och dragas uppåt,
öfver mitt hufvud, som ville de fatta den osynliga
makt, som sakta lyfter mig från jorden. När jag kommit
till taket, dragas fötterna upp, så att jag befinner
mig i ett horisontelt läge, af behaglig hvila, hvari
jag kan förblifva ända till fem minuter.“ Alltid
uppmärksam, på att icke lemna sina åskådare i ett
plågande tvifvel, talar H., som har ett stort välde
öfver sin stämma, under hela tiden af sin himmelsfärd,
för att genom rösten graduera den och låta höra hvar
han befinner sig.

Efter dessa manifestationer börjar han samspråka med
andarne förmedelst de sedan flera år tillbaka hos
oss bekanta knackningarne och psychograferna.

Vi vilja här icke röra vid trådarne, hvarmed dessa
underverk åstadkommas, utan i stället fråga: hvad
ämnar Home med allt detta? hvilka anspråk ådagalägger
han? hvilka idéer smickrar han hos den publik, till
hvilken han vänder sig? med hvilka medel söker han
sin framgång? Han säger sig sjelf hafva för afsigt
att bevisa tillvaron af en andeverld och själens
odödlighet, samt att han vunnit mångas öfvertygelse,
hvarpå han anför åtskilliga exempel i sin ofta
omtalade bok. 

Menniskan har i alla tider sporrats af
begäret att blicka ut öfver materiens område samt
gjort sig metafysiska föreställningar och begrepp
om andeväsenden. Genom hennes sätt att bruka lifvet
och sina tankar, har han nödgats gifva dessa begrepp
bestämda och derigenom ganska godtyckliga former. Hvem
skulle väl vilja klandra eller afhålla henne derifrån? 
Men hvem vill deremot neka, att detta bör ske
med all möjlig urskiljning och försigtighet? Om,
såsom det vill synas, våra föreställningar om det
som tillhör en andeverld, böra underkastas formen af
en viss ordning, kunna vi icke nog vakta oss för de
motsägelser, hvarför denna nödvändighet blottställer
oss. För den skull är det ej utan sin nytta att vi
stundom ställa oss under ögonen de löjliga exempel,
som tid efter annan erbjuda sig, och den tvetydighet,
som ligger i att låta andliga varelser framträda i
materiella former. Huru många besatta försök har man
icke gjort för att sammansmälta hvad som icke kan
förenas, för att göra ja och nej, dag och natt till
ett och detsamma?


Innan vi sluta vårt anförande om Home vilja vi tillägga 
hvad abbé de Pontlevoy säger om honom i en biografi öfver 
abbé de Ravignau, med hvilken Home sökte komma i ett 
vänskapligare förhållande sedan han, 1858, under sitt vistande 
i Rom, öfvergått till katolicismen: “han afbröt bekantskapen 
med detta amerikanska medium, som förstod att svänga många 
andra saker än bord, och som var i besittning af den bedröfliga 
konsten att kalla fram de döda, för att göra dem till ett 
åtlöje för de lefvande.“

*



En traktörstuga i Petersburg.

Det lärer väl kunna antagas att bland våra resp. läsare 
de icke äro få som tänka sig Rysslands folk och 
dryckenskapslasten vara med hvarandra så innerligt förbundna, att 
en bild af en bättre rysk krogstuga här må försvara sin plats. 
Utan att ingå i några detaljer öfver i huru vidsträckt mån 
spirituosan spelar en rol i det ryska riket, serdeles bland den 
lägre befolkningen, vilja vi endast helt kort tala om ryska 
värdshus i allmänhet och antydningsvis gifva en sammandragen 
berättelse om huru der tillgår.



Stugan är väl upplyst, behagligt uppvärmd, nätt och prydligt 
möblerad; i ett hörn brinner en lampa framför en christusbild. 
Man märker genast att stället utgör en samlingsplats 
endast för gäster af de mera välmående samhällsklasserna. 
“Samovaren“ med sitt varma vatten ställes på bordet och 
med begärlighet förtär den ryske gästen en dryck, den han 
skattar särdeles högt. Anmärkningsvärdt är att herrarne dricka 
sitt the ur glas, under det fruntimmerna begagna koppar. 
Öl och viner saknas icke heller. Man spisar åtskilliga 
fiskrätter, hvarvid man förnämligast håller sig till sterletten (ett 
slags fisk), som af alla ryssar  är mycket omtyckt. -- Man 
lemnar en sådan traktörstuga fullkomligt belåten med mat, 
med dryck, med uppassning -- med allt.

I värdshus af första rangen betjenas man af tartarer, som 
nyttja -- svart frack och hvit halsduk. -- Kan man tänka sig 
något besattare, än denna salongsdrägt för dessa beskedliga 
muselmän, af hvilka många tala både engelska och fransyska? 
“Traktirs“ motsvara våra spis- och krogställen, men man har på 
sednare åren, enfaldigt nog, döpt om dem till “Restaurationer“, 
liksom värden på ett sådant ställe till “Restaurateur“. Traktir 
är en förvrängning af franska ordet tracteur. Några äro rätt 
storartade, och här tillgår allt på äkta ryskt manér; de äro 
icke några “halfheter“, hvarför man i dem finner sig ganska 
väl. I andra som äro mindre comfortabla, men der man så 
mycket som möjligt vill följa modet, har man förvandlat 
“Tschelawek“, eller uppassarne, i “garçons“ och på dessa 
bondpojkar dragit en svart frack. Traktörstugorna äro flitigt 
besökta, och många köpmän göra der vid den immande 
“Samovaren“ -- thekitteln -- stora affärer. Bordet står alltid 
dukadt. Före måltiden dricker man “Zakuskas“ -- en sorts stark 
likör -- och icke sällan flyter champagnen i strömmar, 
isynnerhet då köpmännen från Siberien inträffa i staden, hvilka 
genom sin handel med ädelstenar och pelsverk inkassera stora 
summor. Dessa hyperboreiska nabober utösa guld med begge 
händerna och föra i hufvudstaden ett luxuriöst lefnadssätt.

*



Antiparos grotta.

Denna berömda grotta har under sednare tider sällan 
blifvit besökt, ty icke ofta landar någon vid den lilla ön, 
hvilken tillhör den ögrupp vi kalla centralcykladerne. För 
efterföljande skildring hafva vi att tacka den omständigheten, 
Antiparos grotta.
att C. A. Spoll tillfölje af liden sjöskada nödgades
anlöpa Paros och derifrån gjorde en utflykt till
detta naturens underverk. Redan i gråa forntiden
var Paros namnkunnig för sitt herrliga hvita marmor.
Antiparos är blott genom ett smalt sund skiljd från
den större ön. Spoll for öfver en af de första
dagarne i Juni månad 1859; hafvet var lugnt, men
strömdraget häftigt och utgjorde ett Scylla och
Charybdis en miniature. Han uppnådde likväl utan
någon olyckshändelse Antiparos, som i äldsta tiden
bar namnet Oliaros. Det är märkvärdigt, att man hos
de gamla skriftställarne icke finner ett ord nämnt
om öns "naturunder"; påtagligen var den herrliga
Droppstensgrottan dem fullkomligt obekant.

År 1714 måste venetianerne afträda ön åt turkarne; i 
närvarande stund eges den af konungariket Grekland. Den 
är i och för sig sjelf ganska obetydlig: arealen utgör 
omkring 1/8 mil, med icke fullt 1,200 innebyggare.

Men landskapet är i vissa hänseenden icke utan sina behag. 
Här och der hvilar ögat med välbehag på små ceder- och 
cypresslundar, vild växande timjan kringsprider en vederqvickande
ånga, kaprisbusken grönskar på klipporna och mastixträdet, 
hvars rätta hem är archipelagens öar, saknas icke heller här. 
Man bereder derur en spritaktig dryck, raki kallad, 
hvilken liknar våra malörtsdroppar.

Klockan elfva på förmiddagen, säger Spoll, voro vi vid 
grottans ingång, som bildar en rymlig af klippblock uppburen 
portal, der kaprisbuskar och slingervexter ymnigt frodas. 
Till höger ligger ett till hälften förfallet hus, i hvars 
inre finnes en hvit marmorskifva med följande nästan oläsliga
inskrift: "då Kriton var öns styresman, ankommo hit Menander, 
Socharmos, Menekrates, Antipatros, Hippomedon, Aristeas, 
Phileas, Gorgos, Diogenes, Philokrates, Onesimos". En tradition 
vill veta, att dessa voro namnen på de sammansvurna, hvilka
traktat efter Alexander den stores lif, och att de sökt en 
fristad på Antiparos, sedan deras anslag misslyckats. Denna 
uppgift lemna vi i sitt värde; sannolikt är det emellertid, 
att dessa män voro de första som besökte grottan.

Vi slogo ett skeppståg omkring en väldig pelare och gledo så 
nedföre, till dess våra fötter nådde en jemn yta, stego derpå 
upp på ett framskjutande klippstycke -- och derifrån företogs 
på en repstege den egentliga nedfärden, som icke saknade 
sina svårigheter. Först anlände vi till en fuktig, mossbevuxen 
klippskifva. Sedan vi en god stund måst hålla af till venster, 
emedan på andra sidan en djup afgrund gapade mot oss, kommo vi 
slutligen in i en trång håla, der vi nödgades krypa på händer 
och fötter. Högst obehaglig var röken från facklorna och den 
stinkande dunsten i hålan. Ändtligen voro vi vid öppningen, 
hvilken ligger några fot högre än marken och leder in i den
inre hålen.

Denna erbjuder i sjelfva verket en förtrollande anblick. Grottan 
ligger mer än tvåhundra fot under jordytan och är nära trehundra 
fot lång, hundrafemtio fot bred och omkring hundra fot hög.

Hvalfvet bildar en oregelmessig dom, och derifrån nedhänga långa 
stalaktiler, i form af upp- och nedvända käglor. Dessa hafva en 
gulaktig färg, om man undantager spetsarne, som äro genomskinligt
hvita. Flera bland dem ega ganska sällsamma former; somliga likna 
fullkomligt en stjerna, andra ett blomkålshufvud, många hafva 
utseendet af en kaskad eller en fantastisk hopslingring af växter.

Grottans botten är betäckt af stalaktiler, hvilkas bildningar äro 
icke minde sällsamma och mångfaldiga. Hvad som i första rummet 
ådrager sig den besökandes uppmärksamhet är en dylik massa, som 
med en höjd af tjugo fot har ungefär sextio i omkrets. Man anser 
det vara samma altare, framför hvilket franske gesandten i 
Konstantinopel, monsieur Nointel, lät läsa messor under julhögtiden 
1673. Han uppehöll sig tre dagar i hålan med ett sällskap af 
omkring femhundra personer. Ettundra vaxljus och fyrahundra lampor 
brunno dag och natt, och grottan var att förlikna med en illuminerad 
kyrka. Den till minne af denna händelse i grottan anbragta latinska
inskription finnes icke mera till.

Till venster om altaret finner en ännu större hög af på hvarandra 
staplade stalaktiler, som har utseende af en kolossal, vid klippan 
fastvuxen, fenkolsplanta. Innerst i grottan, der bottnen har en 
lindrig lutning, ligger en mindre håla, liksom ett boningsrum 
bredvid en stor sällskapssal, i jemn plan med den förra. De hvita 
marmorväggarne äro öfverdragna med genomskinliga kristaller, hvilka, 
när man bryter dem, lemna rhomb- eller kubformiga stycken, liknande 
dem man får se i grottan "San Michieco d'aïgue douso" vid Marseille. 
I den på Antiparos bemärkte jag stalaktiler, som hade stor likhet 
med små af rimfrost öfverdragna träd. När de sönderbrötos, visade sig
ådror och koncentriska, oregelmessiga ringar.

Sedan vi tillfredsställt vår vetgirighet, lemnade vi grottan och 
skyndade oss att åter komma upp under Guds fria himmel. Aftonsolen 
gjöt sitt purpursken öfver hafvet; öarne Nio, Sikino och Policandro 
reste högt sina hjessor och aftecknade sig skarpt mot horisonten
under det Paros låg som en dunkel massa framför oss.

*



Om giftermål utan föregående karakterspröfning.

Våra sköna läsarinnor, hvilkas uppmärksamhet vi önskade fästa 
vid dessa rader, skola säkert ursäkta oss, om vi erinra dem om 
ett gammalt ordspråk, som visserligen icke är fint, men, hvad 
bättre är, sannt; det lyder: "giftermål är icke något hästköp". 
Uttrycket kunde vara mera poleradt, men icke bättre "träffa 
hufvudet på spiken", ty vid ett dylikt köp tager man så väl 
förtjenster som lyten i öfvervägande, hvilket deremot icke ofta 
är fallet vid giftermål. Visserligen säger skalden:
"Innan du knyter ett band, som räcker för lifvet,
Pröfva dig sjelf och din mö, om lyckligt blir vifvet!"
men mestadels föraktas detta helsosamma råd och det är
först ångren, den dystra gudinnan med det dödsbleka
ansigtet och den fårade pannan, som derom uppfriskar minnet.

Många gifta sig för penningar, utan att fråga efter
hjertats rikedom och utan att tänka på det gamla ordspråket:
"Guld och gods anses med skäl
Föra med sig split och gräl."
De likna den försmäktande, som söker släcka sin törst
med salt vatten.

Mången gifter sig för skönhet och bekommer en fjäril,
som vid första beröringen förlorar sina sköna färger
och förvandlas i en vederstygglig gestalt.

Mången qvinna vill för lif och död icke hafva en man,
som kokar tran och sjuder lim, eller handlar med fläsk
och sill; mången man kan omöjligt få i sitt hufvud,
att en hustru, som spelar piano och gör vers, kan
koka en god soppa eller sy en knapp i en skjorta.

Vårt tidehvarf skrider framåt i alla möjliga
riktningar med sjumilsstöflar, men vid valet af
ledsagare och ledsagarinna genom lifvet står man på
samma punkt, som för sekler tillbaka. Qvinnan har
vanligen flera garantier mot farliga illusioner än
mannen, som ofta genom sitt eget förvållande eger
alldeles inga.

Önsken j exempel, ärade läsare och läsarinna? --
En ljuslockig yngling går öfver gatan under det att
det regnar. Han är försedd med paraply. Framför honom
går en ung smärt qvinnogestalt, som saknar ett dylikt
skydd. Den unge riddaren hyser medömkan öfver hennes
toilett, eller snarare, han begagnar tillfället
att göra en intressant bekantskap. Han slukar med
ögonen damens herrliga gestalt och erbjuder henne sin
tjenst. Hon antager under en älsklig rodnad tillbudet,
och han hviskar redan efter de första tjugo stegen,
att han önskar ingenting hellre, än att få bli hennes
skydd och ledsagare för evigt. -- Man kan hålla tio
mot en, att hon icke försmår den eviga "regnskärmen",
i händelse hon icke är "beskärmad" förut. 

En annan önskar att hyra ett möbleradt rum. En ung
flicka träder honom till mötes. Han inlåter sig
i samtal med henne och hviskar slutligen, att han
ville låta sig nöja med en "ännu mindre kammare." Hon
förstår den fina anspeglingen och stammar rodnande:
"Vänd er till mina föräldrar!"

En tredje är lycklig nog att ega en ansenlig
förmögenhet. Bland annat godt har han efter fadren
erhållit ett vackert, på det komfortablaste inredt
hus, hvari han slagit sig ned med en gammal fru, som
sköter hans hushåll. En dag uppstår ett fruktansvärdt
åskväder. Vår ungkarl står i turkisk morgonrock vid
fönstret och trummar en marsch på rutan, för att
fördrifva tiden. Plötsligt störtar en till utseendet
ung dam som en skrämd hind in i huset -- hon söker
der tak öfver hufvudet för några ögonblick. Den unge
mannen, som är artigheten förkroppsligad, skyndar att
egna henne all den uppmärksamhet som i hennes läge kan
ifrågakomma. Då hon efter en half timmas förlopp tager
afsked, är den stackars ynglingen eld och lågor och
fjorton dagar sednare -- den öfverlycklige fästmannen
till en enka; ytterligare fjorton dagar, och han firar
bröllop med sin sköna. Tre dagar derefter tillstår
hon, att besöket under åskvädret endast var en fin
list, och redan andra morgonen upptäcker den nygifte
mannen att hans hustru brukar smink.

Likartade exempel gifvas in infinitum. Huru ofta
är icke en balafton nog att knyta ett band, hvarpå
snart officiel förlofning följer. Den unga flickan
uppträder i den mest retande toilette, blommor
i håret och briljanter på bröstet: ynglingen som
veritabel kavaljer i pariserkostym och glacéhandskar
-- hvad under om deras hjertan öfverströmma af
saliga känslor? Nästa gång de begge unga återse
hvarandra är det i samma upphöjda och öfverjordiska
sinnesstämning. Flickans moder söker väl gifva styrka
åt bekantskapen genom en soirée, en thebjudning etc.,
men af sin utvaldas förmåga som husmoder får den
giftaslystne mannen icke se en skymt, lika litet som
han lär känna hennes karakter. Ja, det anses till och
med som en förolämpning, en kränkning af goda tonen,
om han dröjer, gör iakttagelser och icke innan kort
"talar ur skägget". Man misstänker hans "afsigter"
och nödgar honom till förlofning. Då gör han våld
på sig, som om det bure af till en slägting, och gör
sin visit hos kära pappa. Denne har visserligen långt
för detta reda på ställningen och gnuggar i tysthet
händerna af förnöjelse öfver sin dotters lycka, men
då friaren stiger öfver tröskeln, lägger sig hans
panna i djupa rynkor.

Friaren framstammar med klappande hjerta sin anhållan och 
bönfaller "att man vill göra hans lycka fullkommen".

"Bäste vän!" ger den gamle med värdighet till svar, "er begäran 
är visserligen ganska smickrande för vårt hus, men ..."

Och nu uppstår en lång diskussion. Vår friare skall
skaffa sig en "säker ställning", men erfar ingenting
om att mamsell Laura redan tvenne gånger förut låtit
eröfra sitt hjertas säkra ställning; han skall blifva
borgare, och erhåller icke den ringaste borgen derför,
att hans huldinna eger några anlag att bli en duglig
husmoder.

Här gäller frågan tvenne mycket gängse hufvudfel:
antingen inskränka sig förberedelserna för äkta
ståndet i blotta formaliteter, eller störta begge
parterne sig hals öfver hufvud i passionens hvirfvel,
liksom i en forsande ström, och komma slutligen,
betydligt afkylda och nyktra, öfver till den
äktenskapliga stranden, vid hvilken de äro fjettrade
för hela lifvet. Derföre
"Innan du knyter ett band, som räcker för lifvet,
Pröfva dig sjelf och din mö, om lyckligt blir vifvet;
Snart hon går sönder, berusningens bubbla, -- blott ångren står åter;
Intet då hjelper, det gjorda är gjordt, fast du blodtårar gråter!"
Det är icke ondt om "unga herrar", som med honung
på läpparne och förräderi i hjertat draga ut på
qvinnojagt och icke göra sig samvete af att svära
de heligaste eder, om beständighet och trohet,
utan att de besinna det djupa allvaret af en
varaktig förbindelse. Huru ofta begråter icke en
öfvergifven brud den bortflugne fogeln, som från
en kärlek förkunnande budbärare förvandlades i en
rofgirig gam. Huru mycket liknar icke en sålunda
öfvergifven flickas hjerta spindelväfven, hvilken
måste sönderslitas om fången skall återfå sin frihet.

Kanske lika ofta händer, att unga äktenskapskandidater
fastna i sireners nät, som äro lika öfvade i
falskhet och förställning som konstberidaren i sina
saltmortaler; råka ut för koketter, hvilkas evangelium
kapitel för kapitel endast talar om grannlåter och
nöjen, och hvilka fordra af sina tillbedjare att de,
liksom i det gamla "kärlekshofvet", städse skola spela
rolen af sina damers tjenstvillige och uppoffrande
riddare. Under dylika förhållanden blir äktenskapet
i mera än en betydelse en docklek.

Derföre -- pröfva allt och behåll det bästa! -- Den flicka, 
i hvilken du förälskat dig balaftonen, måste du taga i närmare 
skärskådande när morgonen kommer, d. ä. innan du binder 
dig vid henne för evigt, och det vare dig härvid angeläget 
att icke blott taga ögonen, utan äfven öronen, till hjelp. 

Ett fagert ansigte och ett vackert hår äro ingalunda hufvudsaken.

Ofta förlorar den sköna, doftande rosen sina blad under 
det den trogna murgrönan ständigt förblifver grön. Ofta kan
"I en gestalt, vederstygglig som pesten 
Bo en englaren själ."
I vår tid slutas äkta föreningar alltför brådstörtadt och tanklöst, och 
många invagga sig i den villfarelsen, att tiden mellan förlofnings- och 
bröllopsdagen är den egentliga pröfningstiden. De flesta betrakta 
den som en "pröfningstid" endast i så måtto, att den i visst afseende 
sätter tålamodet på prof. Att utforska hvarandras skaplynnen och
hufvudböjelser, dertill äro så väl brud som brudgum allt för betagna 
och, af falsk delikatess, allt för stolta. Under denna tålamodstid, 
hvilken begge kontrahenterna ifrigt önska förkorta, göra de sig å
ömse sidor skyldiga till en viss förställning, som anses mycket 
oskyldig men redan i och för sig är en förbrytelse.

Säkert uppstå många olyckliga äktenskap af brist och
nöd, kanske i förening med andra svåra motgångar;
men de flesta beklagansvärda giftermålen, hvilka
man med skäl kan kalla "helveten på jorden", hafva
sin grund i karakterernas disharmoni och deri, att
den ena eller andra parten snart gör upptäckter,
som bordt göras före vigseln.

Derföre -- pröfning, och ännu en gång pröfning, om
möjligt med bistånd af en klok och fördomsfri vän;
pröfning om egensinnighet, lättsinne, slöseri och lyx
m. fl. klandervärda egenskaper äro tillfinnandes,
eller om ren kärlek i förening med sparsamhet,
huslighet och ömhet äro de klenoder som medföras i boet, på 
det j en gång, brud och brudgum, mågen kunna utropa: 
"Vår umgängelse är i himmelen!"

*



Efter sjutton år i Södra Ishafvet. 

Hvilket förfärligt öde måste det icke vara att befinna
sig innesluten i och af isbergen i polartrakterne
qvarhållen samt genom köld, hunger, umbäranden och
förtviflan vara så medtagen, att man ser sig skola
spårlöst försvinna!

I September månad 1840 kryssade valfiskfångaren Hope,
kapten Brighton, på andra sidan Cap Horn i Södra Ishafvet. 
En afton dref honom stormen mot isbergen, som bildade en
vid öppen redd. På ungefär en half mils afstånd
observerade man en oöfverskådlig kedja af höga,
snöbetäckta spetsberg. I denna riktning var hafvet
uppenbarligen stängdt och allt stelnadt till is. På
den vida redden var emellertid hafvet lugnt och Hope var 
numera icke i fara att blifva kastad mot den isiga 
massan; der förmärktes icke ens några kringflytande 
isberg, då allt tycktes utgöra en sammanhängande massa. 
Emellertid var kaptenen uppmärksam och besättningen
stod färdig på sina poster, afvaktande den gynnande
vinden, som på denna breddgrad vanligen infinner
sig vid midnatt. Vid ett längre uppehåll i denna
ishamn kunde den förskräckliga händelsen inträffa
att isbergen kommo i rörelse, sammanpackade sig och
då tills mildare väderlek inträffade eller ock för
alltid mellan sig inklämde fartyget.

Vinden sprang upp vid midnattstid och genast
började ett häftigt snöväder. Kort derefter
förnams ett åsklikt brak och isbergens förfärliga
remnande uppfyllde manskapet med fasa och 
förskräckelse. De hittills stela ismassorna började
röra på sig. Isstyckena begynte komma i häftig rörelse
och brakande stöta mot fartyget, och kapten Brighton
hoppades knappast numera finna någon utväg ur den
böljande islabyrinten.

Under känslor som icke låta beskrifva sig
förlopp natten. Stormen minskades då dagen
inbröt och besättningen drog andan lättare, då
den såg att fartyget icke lidit någon väsendtlig
skada. Ismassorna, som om aftonen bildade ett fast
ogenomträngligt bergland, hade nu löst upp sig i
tallösa öar och bildade en rörlig archipelag.

"En seglare i sigte!" ropade ungefär vid middagstiden
vakthafvanden ned från mastkorgen. Kaptenen, som
befann sig på däck, kunde icke, för de mellan Hope
och det antydda fartyget befintliga isbergens skull,
se mer än spetsarne af masterna, men snart blef
också skrofvet synligt. Besättningen förundrade sig
öfver det besynnerliga skick hvari taklaget befann
sig. Fartyget dref för vinden mot ett isberg 
samt fastnade, och syntes det vara
öfvergifvet. Kaptenen lät sätta en båt i sjön,
för att besöka vraket. Snart visade det sig, huru
mycket det hade utstått. Däcket var uppfyldt af snö
och intet lefvande väsen sågs till; på upprepade rop
erhölls intet svar. Kapten Brighton lade till och steg
ombord med tre man. Allt var tyst som i en graf. Då
han beträdde kajutan, hvad fick han se? En man satt
vid ett bord, med loggboken framför sig. Håret reste
sig på de besökande, ty mannen förblef orörlig och
helsningen obesvarad. -- Han var ett förfruset lik, som
i handen ännu höll en skrifpenna. I loggboken lydde
den sist skrifna satsen: Den 17 Januari 1823. "I dag
är det den sjutiondeförsta dagen, sedan vi inneslötos
i isen. Oaktadt alla våra bemödanden släcktes elden i går. 
Kaptenens försök att åter tända den misslyckades. Hans hustru
dog i dag af hunger och köld. Fem matroser äro döda,
ingen förhoppning mer!" Så stod det till i styrmannens
hytt. I kaptenens låg liket af en qvinna, hvars
ansigte ännu var lefnadsfriskt; men de af kramp
sammandragna kroppsdelarne läto sluta till den strid
hon kämpat med döden. Bredvid henne satt hennes man
och på golfvet lågo eldstål, flinta samt en fylld
skörask och vid trappan en död hund. I skansen fann
man flere ihjälfrusna matroser. Icke det ringaste
spår till lifsmedel stod att upptäcka. Förskräckelse
och vidskepelse tilläto ingen närmare undersökning,
men loggboken tog kaptenen med sig, för att aflemna
till rederiet. Fartyget hade senast varit i Callaos
hamn och hade i fulla sjutton år legat i den arktiska
isen.



Ill. LOUARTLEY.
Maltesergården med Scala Antica i Venedig.

Maltesergården är berömd för sin herrliga trappa,
den s. k. Scala Antica. Den hör till patricierfamiljen
Minellis palats och anses med rätta som ett verkligt
praktverk. Man kaste en blick på vår bild. Huru
lätt och praktfull företer sig icke byggnaden;
den ena rundbågen, luftig och prydlig att se
på, finnes bredvid och öfver den andra, det hela
tornartadt. Trappan är uppförd i femtonde århundradets
stil, som man säger, af en af de berömda byggmästarne
Lombardi, hvilken till palatset ville ansluta ett
slags imitation af det lutande tornet i Pisa. Det
hela är uppfördt af istrisk marmor samt tillika 
starkt och prydligt. Spiralernas medelpunkt
bildar en af åttatio runda lag bestående pelare;
men dessa runda lag äro ingenting annat än den inre
ändan af hvarje trappsteg, hvars yttre ända hvilar
på bågarne och pelarne. Tornet har sju våningar;
den första uppbäres af sju pelare, de fem andra ha
åtta och den öfversta fjorton, tillsammans sextio
pelare och etthundratolf trappsteg, hvilka ha en
längd af omkring sju fot. Höjden af det hela belöper
sig till sjutiosex sv. fot. Trappa och palats stå i
hvarje våning i förbindelse med hvarandra förmedelst
gallerier i renaissancestil.

*


Portvinsfabrikationen och staden Oporto vid Douro.

Oporto, som betyder hamn, är näst Lissabon den 
vigtigaste staden i Portugal. Hvem känner ej det verldsbekanta 
vinet, som växer vid floden Douro och från denna hamn utföres 
till hela verlden? Det har eld och kraft samt är förträffligt, 
om det får blifva oförfalskadt. Men tyvärr låter ingen 
annan vinsort så lätt eftergöra sig, och våra "vinkonstnärer" 
föra portvin i handeln hvilket är lika främmande för Douros 
stränder, som isbjörnarne för länderne under eqvatorn. Dock 
mera derom sednare.

Staden ligger omkring 3/4 mil från flodens mynning, hvars 
bränning är mycket farlig och nödgar de inlöpande fartygen 
till stor försigtighet; omkring de ur vattnet framstickande klipporne aflagrar 
sig sand, hvilken gör farvattnet mycket föränderligt. Engelska handelssällskapet 
i Oporto föreslog en gång portugisiska regeringen att bortspränga klipporne och 
göra inloppet fritt, men man gick ej in derpå, emedan man ansåg detta ref som 
hamnens bästa skyddsvärn mot barbareskiska sjöröfvares anfall. Och likväl hade 
de fästningsverk, af hvilka mynningen beherrskas, varit fullkomligt tillräckliga 
att hindra piraterne från ett inträngande, utom det, att det nu för tiden ej 
existerar några barbaresker mera. För öfrigt är Douro vid sjelfva staden ej en 
gång så bred som Rhen vid Cöln och kan sålunda endast bära fartyg om högst 
trehundra tons drägtighet.

Den sydliga prägeln af hela staden och dess lif väcker 
genast vid första anblicken den resandes uppmärksamhet. 
Den är belägen vid och på två stora granitkullar på 
båda sidor af strömmen, när man inberäknar förstäderne. 
Den egentliga staden reser sig i provinsen Entre Douro e 
Minho, å högra stranden; å den venstra står Villa nova de 
Gaia (Portus Cale, deraf namnet Portugal), medan den gamla 
staden i forntiden betecknades som Castrum novum. Öfver 
husen höjer sig domkyrkan, hvilken 1832 af Dom Pedro 
begagnades till citadell och i sjelfva verket beherrskar staden. 
Båda delarne äro förenade medelst en hängbro. Hamnen, i 
hvilken årligen i medeltal något mera än tvåtusen fartyg 
inlöpa, är ganska liflig och man träffar der alla sjöfarande 
nationers flaggor. På afstånd sedt, erbjuder Oporto en 
öfverraskande anblick. Gatorne stiga i höjden, och i åtskilliga har 
man inhuggit trappsteg, många äro trånga, dystra, krokiga och 
naturligtvis mycket obeqväma för trafiken. Denna har derföre 
utvalt åt sig de nya stadsdelarne och stranden, der nu 
affärerne koncentrera sig. Här äro gatorne breda och snörräta, 
platserne rymliga, men det fattas också all egendomlig prägel; 
de äro vanligt moderna, likformiga och utan arkitektonisk 
karakter, liksom de nya stadsdelarne i så många andra städer 
af Europa; den högre kasern- och papplådsstilen, som den platta 
prosan älskar, råder här. -- För denna hamnstads lifliga 
affärsrörelse vittnar redan det factum, att i tullhuset äro 
anställde icke mindre än trehundrasjutton tjenstemän. År 1859 
uppgick penningvärdet å införseln till mer än tretioåtta och utförseln till 
mer än fyratiofyra och en half millioner francs, af den sednare kommo ensamt 
sjutton millioner på portvin; det öfriga fördelar sig på andra landets 
produkter, isynnerhet olja, korkträ, russin, sumack, sydfrukter och dylikt 
mer. Derjemte har Oporto etthundratjugo olika fabriker. 
Ill. LANGELOT.HUZOT
Vid flodstranden råder den lifligaste handelsverksamhet; på vattnet 
ligga fartyg; längs stranden och i de närmaste gatorne, isynnerhet 
Rua nova dos Inglezes (nya Engelsmansgatan), hvilken vår illustration 
framställer, befinna sig de flesta kontoren. Oporto har också en 
rätt vacker börsbyggnad, men under den blå himmelen och det mest 
herrliga vädret afslutar man affärerne vanligen i det fria utanför 
på gatan. De röra sig företrädesvis kring vinet, af hvilket dock
föga finnes upplagdt i sjelfva staden; hufvudkällrarne ligga 
på venstra stranden i Villa novo de Gaia och mången gång 
innehålla de den betydliga mängden af femtiotusen pipor! 
Nederlagen äro förträffligt byggda; man lägger endast två pipor 
öfver hvarandra.

Den bekanta drufvan, hvaraf portvinet beredes odlas icke i 
trakten kring staden, utan längre in i landet vid öfre Douro. 
Liksom vi beteckna vinerne från Rüdesheim, Geisenheim, Oestrich, 
Rauenthal etc. som Rhenskt vin, så talar man också i 
handeln i allmänhet om portviner. Dock förekomma äfven 
dessa någon gång i Portugal under namnet af de hamnar, 
hvarifrån de exporteras, ungefär så som man i Frankrike talar 
om Bordeaux- och Cetti-viner. Så härstammar 
Figueiras-vinet från trakten mellan Coimbra och Aveiro, den
så kallade Baïrradan. Det går mest till Brasilien,
dit det försändes från Figueiras. Vinerne från
det portugisiska Estremadura utgå från Lissabon i
verldshandeln och heta Lissabon-viner.

Vid Douro börjar den bästa vintrakten vid pass sju
mil ofvanom Oporto och fortsätter sig uppåt. Det
är Cima do Douro, det portugisiska Rheingau. Der
äro alla kullar planterade med vinrankor och det
till största delen af engelsmän bestående bolaget
för kulturen af vinbergen vid öfre Douro, hvilket
fordom besatt ett monopol, låter föra en sorgfällig
uppsigt. Det bestämmer, i hvilken särskild trakt
den eller den drufsorten skall planteras, på det
man må erhålla fulla och kraftiga, lätta eller
halftunga viner. Alla, som utskeppas, få, som bekant,
en tillsats af sprit. Af de fyratiotusen piporne,
hvartill en årsskörd i medeltal uppgår, gå nästan två
tredjedelar till England, liksom öfverhufvud en stor
del af vinbergen vid Douro befinna sig i engelska
händer.

Redan i Oporto apterar man vinet för de särskilda
ländernes olika smak. Engelsmännen reqvirera det
helst ungt samt i fat, aflagra det en tid i sina
källare, tappa det sedan på buteljer och låta det så
blifva moget. Nordamerikanarne taga mest secunda sort;
den måste smaka mildt och ha mycket färg. Norra Europa
inför från Portugal direkte gerna gamla, rena, fina
sorter och deraf går mycket till Hamburg och Bremen,
hvarest man finner förträffligt portvin; dock kommer
också mycket ordinärt i handeln, härstammande från
Londoner-dockorne.

Förfalskningen af portvinerne drifvas för öfrigt
mer än i ett land, men framför allt i London,
helt systematiskt och i storartad scala. De af
parlamentsutskott anställda undersökningar ha bringat
märkvärdiga facta i dagen. Redan i Portugal börjas
tillsatsen af sprit och dertill är delvis dervarande
lagstiftning skuld. Viner af secunda qvalité få
alls icke skickas till England, utan endast till
utom-europeiska länder. De lätta, för helsan så
välgörande viner, hvilka man allmänt dricker i
sjelfva Portugal, få alls icke utföras. I England
fabricerar man årligen omkring fyratiotusen pipor
portvin, framför allt i nederlagen vid S:t Catherine's
Docks. En fabrikant meddelade det parlamentsutskott,
som hade att granska vinförfalskningarne, följande
recept till portvin. Man tager:

963gallonervin från Sicilien,
1,7661/2"franskt, helst Roussilon, 
2,604"åtskilliga spanska viner, 
1,419"portvin, 
394"kapvin, 
1,620"melange, 
205"sprit.


Det hela blandas och framställer derefter 8,971 1/2
galloner portvin! Då de åtskilliga blandningssorterne
redan voro försatte med sprit, är det klart, hvad
för en stor mängd alkohol innehålles i en dylik oädel
vara.

Hela saken bedrifves så öppet, att i Londoner-dockorne
särskilda föreskrifter gifvas, hvilka vinfabrikanten
måste iakttaga. Vinerne äro der indelade i
två klasser. Till förbrukning i England skola
blandningarne endast bestå af viner från ett och samma
land; de till utförsel bestämda kan man deremot,
som ofvanstående recept utvisar, brygga ihop af
alla möjliga sorter. Men i praktiken komma också de
sednare till förbrukning i England; man utskeppar
dem nemligen till hvilken ö som helst i kanalen,
t. ex. till Jersey och införer dem sedan i första,
bästa engelska hamn. En sakförståndig anmärkte i
ofvannämnde utskott: "Man kan alltid parera tre mot
ett, att en man, som tror sig i England njuta portvin,
ej en gång dricker förfalskadt vin från Portugal,
utan en sammanblandning af viner, hvilka redan i deras
hemland blifvit förarbetade och derpå i England på
nytt gjorts i ordning som totalsmörja. Men detta
mischmasch består dock åtminstone af vin; deremot
bildar drufsaften i mången annan brygd endast den
allra ringaste beståndsdelen. Den sammansättes
af ingefära, krusbär, smultron, aurikelblommor,
fläderblommor och fläderbär. Ett omtyckt recept för
portvin är också följande: Man tager 45 galloner
äplevin, 6 bränvin, 8 portvin, 2 galloner slånbär
som kokas i 2 galloner vatten, hvarefter saften utpressas. 
Färgen gifver man med röd sandel. Detta
"portvin" kan redan efter några dagar buteljeras;
derefter häller man i hvarje butelj en tésked
kaschusaft, som gifver blandningen utseendet af
gammalt vin, och doppar korken i en soppa af brasilträ
med alun. En hufvudroll vid fabriceradt portvin spelar
alltid fläderbär och fläderblommor; ofta begagnar
man äfven brasilträ, liguster, rofsaft och lackmus.

Så mycket öfver det naturliga och konstgjorda portvinet.

Det utgör ett stort nöje att ströfva kring staden
Oportos gator. Hvad som i första rummet ådrager sig
ens uppmärksamhet är köpmannen, hvilken vanligtvis är
en mycket omtänksam man och vid sin handel iakttager
stor försigtighet.

Handelsståndet är det inflytelserikaste i staden,
sedan adeln sjelf ställt sig i andra rummet. Fordom
egde denna uteslutande rättighet till embeten och
värdigheter, men sedan den tagit parti för don
Miguel, under det borgerskapet var tillgifvet den
liberala saken, kom den i bakgrunden. En lång tid
höll den sig aflägsnad från staden och försonade
sig först efter hand med dess konstitutionella
styrelseform. Nu lefver den åter i Oporto, der de
adliga familjernas boningar för det mesta finnas i
närheten af kathedralen.

Den skönaste anblicken företer blomstergatan, Rua
dos Flores. Husen på denna gata hafva till största
delen sitt ursprung från sextonde seklet. Der hafva
juvelerarne och modehandlarne sina butiker; på Largo
da Feïra finnas vexelkontoren; på de gator, som
ligga närmast floden Douro, sammantränger sig allt,
som har att skaffa med skeppsfarten och fisket. Denna
del af staden är trång och mörk. Som de vackraste och
rymligaste gatorna kunna vi nämna de nya Johannis-
och Sainct Antonsgatorna, äfvensom den redan omtalade
Rua nova dos Inglezes. Denna sista har formen af en
säck, ty vid sin ena ända tillslutes den af en brant
nedhängande klippa, hvarpå kathedralen och biskopliga
palatset resa sig i höjden. Prestvägen -- Calzada dos
Clerigos -- förer till Dygdernas promenad -- Passeio
dos Virtudes -- och Karmeliterplatsen.

Folklifvet är skiftande och intressant nog. Vi
hafva redan talat om köpmanna- och adelsklasserna. I
allmänhet tycka Oportos innevånare mycket om maklighet
och beqvämlighet; deras gång är långsam, och till
och med männerna nyttja den stora solskärmen,
chapeo do sol; men ansigtsuttrycket är fullt af
lif och eld. Vackra taflor och grupper finner man
öfverallt. Vid fiskarebåtarne ser man egendomliga
drägter, liksom öfverhufvud stor rörlighet är
herrskande i grannskapet af staden. På gatorna utropa
bönder och bondqvinnor oranger och andra frukter,
grönsaker, ost och blommor, hvilket allt de bära
i sina af säf flätade korgar. -- Bondqvinnorna
älska särdeles prålande och höga färger i sin
klädsel. Öfver torget går en mulåsnedrifvare och
gnolar på en visstump; hans djur äro utpyntade med
röda, blå, gula och gröna band. En annan drifver
framför sig några kor, hvilka han mjölkar utanför
husen; man kan således vara säker om att få mjölken
oförfalskad. Tunga och oviga kärror fortskaffas af
oxar, men på många gator kunna åkdon icke begagnas;
de äro för branta och hafva dessutom trappsteg. Der
ser man den flitige och och herkuliske bäraren, som
leder sin börd från nordspanska provinsen Galizien,
gifva sin handräckning. Gallego'n ersätter lastdjuret;
han bär portchäsen -- Cadeirinha -- och två och två
fortskaffa en sådan bärstol i de branta gatorna. De
äro också vattenbärare. -- På floden ser man båtförare
-- barqueiros -- i stor mängd. De leta snart ut om
man är främling, taga den bruna yllemössan från
hufvudet och ropa till en i alla möjliga tonarter:
båt, exellenza! båt, båt, båt. -- Att munkar och nunnor
icke fattas, förstås af sig sjelf.

Portugisen är en föga driftig arbetare, och hvad
åtskilliga yrken beträffar råder fortfarande mycken
fördom. En engelsk köpman i Oporto ville en gång låta
forsla en ansenlig mängd spillning i sin trädgård
och dervid betjena sig af ett redskap, som der på
platsen hörde till sällsyntheterna, nemligen en
skottkärra. Men trädgårdsmästaren ville icke veta
af ett sådant nymodigt ting, som han kallade det,
utan förklarade den för obrukbar. Då grep köpmannen
sjelf verket an och skjöt kärran framför sig, för
att visa hur man skulle bete sig. Det 


ville likväl icke bli klart för trädgårdsmästaren --
han blott skakade på hufvudet. Husbonden kallades
händelsevis på annat håll. Då han kom tillbaka, såg
han att trädgårdsmästaren skaffat sig en medhjelpare,
och begge släpade nu spillningen i en korg, som rymde 
blott hälften emot skottkärran. Begge afskedades, och 
i deras ställe kom en neger, hvilken ordentligt 
förrättade arbetet. För öfrigt anses det för oanständigt 
att bära bördor på ryggen.

*



Ett inhemskt blomsterflor.

Hvarje år tillkomma nya praktblommor i
blomsterodlingen, af hvilka frö eller rötter
hemsändas af resande botanister och blomstersamlare
från andra länder, och det är ej ovanligt att
ett större handelshus för frön, praktväxter och
blomsterodling, utsänder örtkännare och samlare
till andra verldsdelar, för att införa nya och
vackra växter, hvilka sålunda i början hållas ganska
dyra och handelshuset förtjenar derpå. En bland de
flitigaste och utmärktaste samlare i detta hänseende
var engelske botanisten David Douglas, som brittiska
trädgårdssällskapet utsände till Californien åren
1831--35, under hvilket senare år han vådligen
omkom på Sandvichsöarna. En stor mängd af våra
nyare sköna sommarväxter, Lupiner, Nemophiler,
Gilier, Oxyura, Limnanthes, Leptosiphon, Eutoca,
Phacelia, Clarkia m. fl. äro af honom upptäckta
och införda till Europa. Likväl är det sällan att
skörden lyckats på detta sätt eller att man kommer
till förut obesökta länder, der vackra växter
förefinnas. Många noviteter, som pråla med sköna
namn och feta stilar i frö- och växtkataloger, äro
ofta simpla växter, som föga förtjena att odlas och
som äro vida underlägsna de allmänt odlade och äldre
praktväxterna. Man förbiser dock vårt eget lands flora
och föraktar våra egna praktväxter, just för det att
de finnas vilda i våra skogar, på fält och ängar, men
som det oaktadt förtjena en plats i trädgårdar och i
blomsterodlingen. Främst af alla räkna vi härtill våra
tidiga vårblommor. Våra blåsippor, tidigast af alla,
förtjena en mera allmän utbredning i våra trädgårdar,
helst som den vilda enkla blå är lika vacker, som
den odlade dubbla blå eller gredelina. Till garnering
intager denna sippa en utmärkt plats. Hvitsippan är
icke heller att förakta, helst på skuggiga ställen och
i grupp, der hon gör en serdeles effekt. På mera lätt
och grusig jord är mosippan (Anemone vernalis) med
sina stora hvita blommor, samt ysnöronen (Pulsatilla)
med sina blå klockor, särdeles lämpliga och vida
vackrare än mången utländsk växt. Äfvenså är den
i alla lunder växande Pulmonaria officinalis med
sina blå och röda blommor en utmärkt vacker vårväxt,
liksom vår vilda gulvifva (Primula veris) som, odlad,
blir mycket stor och frodig, särdeles lysande och
präktig till garneringar. Mindre vackra äro de gula
Gageerna, som utvändigt äro grönaktiga, men som med
sina lökar lätt kunna planteras och taga sig väl ut
under träd och på skuggiga ställen. Herrliga vårväxter
äro de större arterna af Corydalis framför allt
C. cava, men bör odlas i grupp i djup jord, helst
med någon skugga. Den har lökaktig knölig rot, som
ligger mycket djupt, hvilket man måste iakttaga under
uppgräfningen. Orobus vernus med sina röda och tidiga
blommor är äfven en vacker vårvext och vår vanliga
allmänna gökmat (O. tuberosus skulle i en grupp ej
taga sig ofördelaktigt ut.

Bland våra många vackra sommarväxter måste den
täcka fågelörten (Polygala vulgaris) vår allmänna
lilla blå klocka (Campanula rotundifolia), Prunella
vulgaris, Thymus Serpyllum (backtimjan), tjärörten
(Lychnis Viscaria), Cerastium arvense, Androsace
septemtrionalis, m. fl. passa förträffligt till
garneringar. Bland stora prydnadsväxter må vi
nämna flera klockor, helst Campanula latifolia,
mjödörten (Spiræa Ulmaria), Epilobium angustifolium,
fackelörten (Lythrum Salicaria), videörten
(Lysimachia vulgaris), kungsljusen så väl Verbascum
Thapsus som niger och i fuktig jord Senecio 
paludosus m. fl. Bland andra vackra praktväxter må vi nämna
Geranium sangvineum, sylvaticum och palustre, våra
blå Scabioser, synnerligast Succisa och suaveolens,
den vackra blå, 2-åriga Echium vulgare, den mörkblå Anchusa
officinalis, våra täcka förgätmigej, synnerligast
Myosotis palustris och sylvatica, tusengyllenörten
(Erythræa Centarium) vår sköna blå kantklocka,
(Gentiana Pneumonanthe) samt klock-ljungen
(Erica Tetralix), båda på torfbotten och något
svåra att odla, om ej bäst med frö, vår på lätt
jord förekommande täcka, blå Jasione montana,
den intressanta, i skugga växande Impatiens
noli me tangere med sina under minsta vidröring
uppspringande fröhus, flera violor, hvaribland
den vackra tidiga Viola hirta, den täcka Sanicula
europæa, den välluktande liljekonvaljen och dess
samslägting Convallaria Polygonatum samt till och med
verticillatum, den starkluktande mysikan (Asperula 
odorata, den täcka hvita skogsstjernan (Trientalis
europæa), de vackra hvita, men mera svårt odlade
Pyroler, synnerligast Pyrola rotundifolia och media,
våra nejlikor, helst Dianthus Armeria och superbus
samt till garnering deltoides och den vackra arenariu,
den hvita Saxifraga granulata, flera af våra
Sedum, Potentilla, Ranunculus och Thalictrum, helst
T. aquilegifolium, en herrlig praktväxt. Den vackra
Betonica, dostan (Origanum vulgare), Scutellaria,
Ajuga reptans och genevensis, den utmärkt vackra
åriga Melampyrum nemorosum med frö i lätt jord,
den vackra gula flugörten (Linaria vulgaris), som
dock kryper vida omkring den vackra Farsetia incana,
Cardamine pratensis, Malva Alcea och moschata (som
ofta nu odlas) de röda Ononis hircina och Lathyrus
maritimus, Hypericum hersutum, cichoria, Petasites
alba, Eupatorium cannabinum, Gnaphalium arenanrium,
Senecio jacobæa, Inula salicina, Anthernis tinctoria
m. fl. Vi tala icke här om våra vackra inhemska
orchidéer såsom omöjliga att plantera eller få att
frodas, om ej möjligen genom fortsatt frösådd, då
de skulle för vår blomsterodling vara en herrlig
acqvisition. Men vi tro att en trädgård, prydd med
ett urval af våra inhemska praktväxter, skulle taga
sig serdeles väl ut och högligen intressera åskådaren,
som här hade tillfälle att på en enda plats återfinna
alla sina käraste barndomsvänner.

Lika intressant skulle det vara om man uppdrog
åtskilliga bland våra mera pikanta växter i
kruka. Huru trefligt skulle det ej vara att bland sina
fönsterblommor eller drifhusväxter finna Menyanthes
trifoliata, Pingvicula vulgaris, Drosera, Parnassia
palustris, Calla palustris, Caltha palustris,
Oxalis Acetosella och Ficaria ranunculoides såsom
vårblommor, Geranium lucidum, Cornus suecica, Primula
farinosa, Narthesium ossifragum m. fl. samt Campanula
rotundifolia, Potentilla reptans och procumbens
som ampelväxter, ljungen, lingonbusken m. fl. icke
förglömmandes. Till och med Empetrum nigrum kunde
passera för en af nordens proteaceer. Säkert är att
man skulle finna detta ganska trefligt och egendomligt
och hvarje blomstervän och liebhaber skulle häröfver
falla i yttersta förvåning, och vi tro att vår fina
vackra ljung skulle i kruka taga sig lika väl ut som
en af de kapska erikerna.

Hvad vi deremot som prydnadsväxter sakna i vår flora
är dels låga, länge blommande buskväxter, och dels
vackra, ettåriga sommarväxter. De senare inskränka sig
nästan till Veronica verna, triphyllos och den utifrån
inkomna persica, Melampyrum nemorosum, Agrostemma
Githago, Centaurea Cyanus, Delphinium Consolida och
några få andra arter. Men de fleråriga äro så mycket
talrikare, och afsigten med denna lilla uppsats är att
göra våra blomstervänner och örtkännare uppmärksamma
på vår egen vackra flora och om det ej skulle löna
mödan att för nöje och prydnads skull skaffa omkring
sig en samling af ett inhemskt blomsterflor.

*


En indianfamilj, öfverfallen af en svart Jaguar.


En naturbild.

I Amerika, med sina oöfverskådliga prairier, tjocka
skogar och segelbara vatten, som i väldiga massor
strömma till floderne, finnas ypperliga jagtmarker med
villebråd i ymnighet. De endast till en del bekanta
trakterna äro tillhåll så väl för vilda djur, som
för många dessa jagande indianstammar. Vegetationen
derstädes är storartad och göra vi oss ett
nöje att för våra läsare söka åskådliggöra den
herrliga naturen, hvarvid vi icke kunnat underlåta å
illustrationen afbilda en scen ur det lif, som i dessa
trakter icke hör till undantagen. Det är nemligen
icke alltid som menniskorna gå segrande ur striden
med skogens vilda djur och vårt träsnitt framställer
en af en jaguar öfverfallen indianfamilj: modren,
gripen af fasa, störtar baklänges under det mannen,
mera modig, anfaller djuret med en lans, men, sårad,
icke förmår återeröfra sitt barn, som jaguaren slagit
under sig såsom god pris och med hvilket den också
begifver sig från valplatsen. Den yppiga växtligheten,
som gör ett så godt intryck på ögat, förmår dock
icke afleda den hemska känsla, som bemäktigar sig
betraktaren vid tanken på den olyckliga ställning,
hvari denna familj så plötsligt blir försatt.

*



Aftonen.


Skön är qvällen -- vinden krusar 
knappt de klara vågors rand; 
doft på afstånd forsen brusar, 
näktergalens slag förtjusar 
vandraren på strand. 

Lossa båten, låt oss fara 
ut ett slag till holmen der, 
du och jag, min syster, bara, 
den för elfvors ljusa skara 
säkert tillhåll är . . . 

Hur de dunkla bokars gömma 
kransar hafvets lugna vik, 
under dem, ack, låt oss drömma, 
låt oss dagens oro glömma -- 
qvällens fröjd är rik! 

Se hur båten lustigt halkar 
öfver böljornas kristall; 
känn hur aftonvinden svalkar;
märk i blommornas små kalkar 
aftondaggens fall! 

Stilla qvällens blida stjerna 
speglar sig i sjön; 
långsamt hafvets hvita "tärna" 
sänker vingen -- hvilar gerna 
på ett skär vid ön. -- 

Ostörd frid naturen andas, 
lyssna till dess röst! 
känn hur ljufligt vemod blandas 
med den högre fröjd, som randas 
i ditt rörda bröst! 

Hafvets djup, likt solklart minne, 
säkert mången perla bar ... 
tror du, syster, att vårt sinne 
om Guds öga ser derinne 
ock en perla har? --
 
Lea.


*




Sex dagar på Trollenäs, och den sjunde. 
Historisk Skizz af Sophie Bolander.


Vi skrifva år 1677. Det fejdades hårdt mellan svenskar
och danskar. Fejden stod i Skåne och angick väl
egentligen återtagandet af denna och de öfriga nyss
af Sverige sig underlagda provinserna. På det gamla
herresätet Näs, omgifvet af tvenne små vattendrag,
hvilka genom sin förening gifva stället den bildning,
hvaraf namnet uppkommit, bodde, på den tid vi tala
om, herr Knut Thott. Skulle någon af våra läsare,
som möjligen torde vara mera intresserad för en
utförligare lokalkännedom och mindre hemma i vårt
lands matta feodalhistoria, tilläfventyrs fråga
hvilket af de flera herresäten, som finnas med detta
namn, här talas om, vill jag upplysa att det är om
det, som sedan sagotiden tillhört de danska Thottarne,
i Skåne: men af den nyssnämnde herrn, bortbytt till
en Trolle, i hvars efterkommandes hand det ännu
befinnes, fick den nye egarens namn lagt till sitt
förra och i dag är bekant under det af Trollenäs.

Såsom redan är nämnt voro vi midt inne i
krigstiden. April månad hade ingått och arméerna
hade lemnat sina vinterqvarter. Ännu kände ingen
operationsplanerna för de stundande fälttågen, men
att Carl den elfte ämnade gå allvarsamt till väga,
förmodade alla. En afton satt herr Thotts maka, fru
Sophia Brahe, och talade med sin unga fosterdotter
och sällskapstärna, fröken Emmicka Behrensköld,
hvilken, blek som en tynande lilja, satt försjunken i
en ländstol, då herr Knut inträdde med ett öppet bref
i handen. "Vi måste resa, dyra Sophia", sade han.

"Hvarthän?" frågade fru Sophia.

"Du till Danmark, jag till konung Christian, som
befinner sig i Landskrona."

"Vi skola då skiljas? Du vet att jag aldrig sätter mig
emot din vilja, men är då detta nödvändigt? Hvarför kan 
jag icke få stanna här medan du besöker kung Christian?"

"Jag har allt för omisskänneligen visat mina sympatier
för konung Christian, för att jag icke skulle ha att
befara kung Carls vrede, kanske hämnd. Det är bäst
att i tid rädda hvad man har kärast. Ja, jag vill icke
dölja det för dig. Vi kunna icke vara säkra här."

"Jag skall då för alltid lemna detta ställe? Är det
din tanka?"

"Himlen vet, dyra maka! Konung Carl har låtit
kalla oss, alla Skånes adelsmän, som förut
varit under danska kronan, för att affordra oss
förnyad trohetsedSe Fryxell och Barfod: Om skånska adeln.. 
Jag vill icke underkasta mig
kallelsen. Följderna kunna icke blifva andra än
förföljelse och anklagelse. Vi måste draga oss undan,
innan de hinna oss."

"Är detta välbetänkt?" frågade fru Sophia.

"Det är rätt: emedan jag skulle hyckla, om jag
annorlunda betedde mig. Man kan icke byta om kärlek
för sin öfverhet som man byter om en rock. Då Skåne
blef svenskt var jag ännu ganska ung och stadd på
resor i fremmande land. Då jag återkom fann jag
mina fädernegods i en annan konungs rike, än jag
lemnade dem. Hvad skulle jag göra? Jag måste lyda
nödvändighetens lag och svära den nya kronan lydnad,
men att nu, sedan kriget börjat och ovisst är om vi
icke åter skola tillhöra den, hvarunder jag är född
och till hvars tjenst jag erhållit min daning, att nu,
säger jag, förnya min ed och
vända mina intressen, mina önskningar och min
medverkan till det nya fäderneslandets fördel, vore i
mina egna ögon ett brott mot mina fäders tro och min
ungdoms varma känsla för Danmarks konung och land,
och så kan icke min maka vilja se mig handla."

"Nej! Och dock hur kärt är mig detta ställe? Hur
klart lyser inte solen här öfver våra fält? hur
vackert sjunga fåglarne i träden öfver Trollhögen,
och bäckarne, hur vänligt famna de icke om
gårdsplanen? Och kyrkan sedan, det heliga granskapet
som gömmer dina fäders ben, skall det icke få taga
våra till hvila bland deras? Ack, dyre make, förlåt
min smärta, då jag tänker på att lemna detta ställe
för alltid! Jag har här varit så lycklig, det är
du som skänkt mig denna lycka, derför bör du också
förlåta mig saknaden deraf."

Herr Knut kysste sin hustru på pannan. Derpå visade
han henne brefvet, som han höll i handen och sade:
"Det är från konung Christian, med önskan att jag
måtte inställa mig hos honom. Du finner att jag icke
kan dröja. Att lemna dig efter mig här kan jag icke;
alltså måste du bereda dig på att afresa så fort som
möjligt."

"Ja, ja", sade fru Sophia undergifvet, "jag skall
icke fördröja mig. Och du, Emmicka?" sade hon och
vände sig mot denna. "Du följer oss?"

Emmicka slog ned ögonen utan att svara.

"Visst följer oss Emmicka?" sade herr Knut med
en ton så afgörande, som om icke någon invändning
vore möjlig. "Vi skola ställa till hennes bröllop
i Köpenhamn lika gladt och högtidligt, som någonsin
här."

"Tala icke om bröllop!" sade Emmicka med en
obeskriflig undergifvenhet. "Jag förmår icke följa."

"Hvad Emmicka! Skulle du verkligen vara så svag? eller
..." Fru Sophia afbröt sig, som hade hon fruktat
att uttala hvad hon tänkte.

"Emmicka är icke af de der pjunkiga fruntimren, som
låter en liten krämpa lägga sig i dödens armar. Med
en stark vilja kan man bekämpa ett temligen allvarligt
illamående."

"Om ni tilltror mig ega denna kraft, bör ni icke
betvifla mina ord, då jag säger er att jag icke förmår
utsätta mig för de besvärligheter, som äro oundvikliga
vid den omtalade resan."

"Det der får fruntimren afgöra sins emellan. Den
hast hvarmed vi böra begifva oss härifrån tillåter
mig icke att bortspilla tiden." Och med dessa ord
lemnade herr Knut rummet.

"Emmicka, är du då verkligen så svag, som du visar
dig? Allt sedan förslaget om ditt giftermål gjordes
dig, ha rosorna på dina kinder bleknat och ett sorgset
vemod intagit den glädje, som förut var grundtonen
i ditt lynne. Är det missnöje öfver ditt val, som
förorsakar detta?"

"Mitt val!" suckade Emmicka, men så tyst att det
stannade inom hennes eget bröst. Högt sade hon
deremot: "Min tacksamhet för herr Knuts godhet,
förutom den att vilja upphöja mig till äran att få
inträda i hans slägt, är redan så stor, att lydnaden
för hans vilja skulle vara min högsta lag, hur mycket
heligare skall den icke vara mig genom ett sådant
prof?"

Fru Sophia kysste henne på pannan och sade: "Jag kan
icke resa och lemna dig här allena. Till hvem skall
jag anförtro dig?"

"Till min mor. Bland henne och mina systrar skall
jag icke vara utan beskydd."

"Din mor", sade fru Sophia. "Ja, det är sannt, hon
har också rätt att vara ditt beskydd. Det vore hårdt
att icke unna henne del af hvad jag sjelf finner så
ljuft."

Emmicka kysste fru Sophias hand och bad henne i första
rummet tänka på sin egen säkerhet.

*

Emmicka var af fru Sophia älskad till den grad att
denna nästan var svartsjuk om hennes genkärlek. Hon
var också ett väsende, skapadt att ingifva ömhet
och väcka kärlek. Hon var enda barnet af hennes mors
första äktenskap. Fadren hade varit en af Carl X:s
tappra krigare, men af dem som tagit flera troféer
än byten och ifrigare sökt äran än rikedomens
vinning. Efter belägringen af Köpenhamn, der han
äfvenledes utmärkt sig, hade konungen förlänat honom
några små hemman i det nyvunna Skåne. Hans hastiga död
inställde de belöningar han derutöfver torde hafva
tillämnat honom. Behrensköld gifte sig kort efter
fredsslutet, men dog innan han hunnit ådagalägga
några lysande prof på sin uppfattning af den ekonomi,
som fredstiderna befordra. Hans enka, Emmickas mor,
var en älsklig och förträfflig qvinna, och blef,
oaktadt hon icke egde några rikedomar, ej länge glömd
af friare, som sågo efter bättre egodelar. Emellertid
växte Emmicka till och förkofrade sig i skönhet och
alla goda egenskaper. Hon var en af dessa naturer
som, omedvetet och af en inifrån gående kraft,
draga hjertan till sig liksom magneten drager
stålet. Oaktadt modren i sitt sednare äktenskap
välsignades med ännu tvenne döttrar blef henne
Emmicka alltid lika kär. Redan vid tolf års ålder
hade Emmicka rundt i trakten vunnit ett visst
rykte för sin lofvande skönhet och öfriga goda
egenskaper. Det hade äfven hunnit fru Sophia Thotts
öron. Utan barn och trånande efter ett föremål för
denna moderliga ömhet, som är det utmärkande draget
i hvarje ädel qvinnas hjerta, bad hon att få taga
Emmicka i sitt hus. Modren, fru Brandes, såsom hon nu
kallades, kunde icke blunda för fördelarne af detta
tillbud. Hennes hjerta blödde, men hon helade såret,
eller hon sökte åtminstone göra det, med tankan att
Emmickas lycka skulle vinna på protektionen af ett så
högt och ansedt herrskap -- ty Thotte-slägten var
då den mäktigaste och rikaste på Skånes jord. Hon
sväljde sina tårar under det hon uppmanade Emmicka
till tacksamhet mot sina nya beskyddare och glömde sin
egen rätt till hennes kärlek under det hon bad henne
älska dem så, som deras godhet det förtjenade. Det
är modershjertats konst att kunna glömma sig sjelft
för barnet som det älskar.

Bland dem som det vid skilsmessan från hemmet
mest kostade Emmicka att säga farväl var hennes
styffaders brorson, unge Axel v. Brandes, hvilken,
fem år äldre än hon, hade, såsom fader- och moderlös,
uppväxt i hennes hem under hennes styfmoders vård och
inseende. De hade lekt och läst tillsammans. Med sin
lätta fattningsgåfva hade Emmicka följt hans studier,
och der hon icke kunde följa honom hade han stannat
för att, iklädande sig lärarens rol, bringa henne fram
till den punkt der de åter kunde gå steg vid steg,
jemte hvarandra. Så hade en tillgifvenhet uppstått,
hvars styrka de först vid skiljsmessans stund rätt
kände. Hon var då, såsom vi redan sagt, tolf, han
sjutton år. Aftonen före hennes afresa hade de sutit
tillsamman under det stora körsbärsträdet i den lilla
trädgården, som omgaf hennes föräldrars hus i Malmö;
han hade talat om då han snart skulle få resa ut
i fremmande land och fullborda sig i studier och
ridderliga öfningar, och sedan gå i krig och bli
tapper och vinna rykte, i och hur han sedan skulle
lägga sina lagrar för hennes fötter och bjuda henne
dela sin ära och sitt allt; ty, sade han, du kan
aldrig gå ur mitt hjerta och aldrig, aldrig kan jag
komma att hålla af någon flicka så som dig eller jemte
dig. Då hade Emmicka gömt sitt ansigte i sina händer
och gråtit.

"Hvarför gråter du?"

"Derför att jag icke mer får se dig."

"Ack, Emmicka, den man har i sitt hjerta har man
också för sina ögon, och så ser jag dig, hvarhelst
jag är eller du är. Skall du icke också se mig på
det sättet?"

"Jo."

"Alltid?"

"Alltid, alltid!"

"Gif mig din hand på det, och från denna stund skola
vi vara ett, för att blifva ett!"

Emmicka lade sin hand i hans och så var dem emellan
förbundet afgjordt.

Mycket hade dock tilldragit sig under de fem åren
Emmicka vistats hos fru Sophia.

Modrens lärdom hade slagit djupa rötter i Emmickas
sinne och tacksamhetens bud hade så inristat sig
i hennes hjerta, att det för henne nästan blifvit
hufvudsumman af den lag, hvartill hennes nya
förhållanden bundo henne. Den föräldralika ömhet
hvarmed fru Sophia och hennes man omfattade henne,
gaf den också en ny helgd, ty svårligen hade en mor
eller far kunnat egna sitt eget barn mera omsorg

och kärlek. Till de många prof de derå lemnade henne
hörde äfven att herr Knut väckte och genom de många
krafter han medelst sin makt, sitt anseende och sina
förbindelser visste sätta i rörelse, till ett lyckligt
slut bringade en arftvist, hvarigenom Emmicka kommit
i besittning af en lysande förmögenhet efter en sin
farbror, hvilken, i motsats till hennes fader, lefvat
för mammons förvärf, och till följe af en oenighet med
sin broder, i lifstiden, genom ett ovärdigt testamente
velat öfverlåta sina rikedomar i främmande och lika
ovärdiga händer.

Sålunda rik vorden, vackrare än alla ortens vackra
flickor och räknande fulla sexton år, blef hon föremål
för nya omsorger. Hennes framtid skulle betryggas
genom ett fördelaktigt parti. Herr Knut hade en ung
slägting på andra sidan sundet, herr Owe Thott,
känd för sin rikedom, sitt vackra utseende och
öfriga egenskaper, tillhöriga slägten och namnet;
denne fann han passande för Emmicka. Herr Owe
hade sett henne vid ett besök hos sin onkel, här i
Sverige, då han ännu blott var fjorton år gammal,
och det minne han af henne hade, var sådant, att
han ingalunda kände sig obenägen då samme onkel gaf
honom tillkänna sin önskan, att genom honom kunna
fästa sin och sin hustrus älskling vid den ädla
slägt de tillhörde. Förslaget träffade herr Owe
just vid den tidpunkt, dä han umgicks med tanken
att söka sig en följeslagarinna genom lifvet. Hans
hjerta flammade upp vid tanken på den skönhet han
hos Emmicka sett i sin knoppning; och han skref ett
bref till sin onkel, fullt af de varmaste känslor,
utbedjande sig tillåtelse att, så fort årstiden det
medgaf, anträda resan till Sverige och Näs, för att
tillvinna sig sin lycka. Det utbrutna kriget och den
mot sitt nya fädernesland föga tillgifna ställning,
som herr Knut från början intagit, hade hindrat
fullföljandet af planen för resan utan att afbryta
giftermålsförslaget. Tvertom hade herr Knut framställt
det för Emmicka och afmålat sin unge slägtinges
egenskaper samt de ömsesidiga fördelar han hoppades
af denna förbindelse med färger, som alltför tydligt
lade i dagen huru högt han åstundade den.

Emmicka hade stridt mången hård kamp med sitt
hjerta. Ännu stod barndomsvännens bild qvar der. Ännu
stod Axel för henne, sådan han var i det ögonblick,
då de biktade sin tillgifvenhet för hvarandra under
det stora körsbärsträdet i den lilla trädgården; ännu
såg hon hans glänsande ögon, hur allvarligt och djupt
de blickat, då han sagt: "jag ser dig hvarhelst du
är." Ännu klingade i hennes öron ljudet af hans röst,
då han sade: "gif mig din hand på det, och från denna
stund skola vi vara ett, för att blifva ett!" Och nu,
skulle hon nu gifva en annan detta hjerta, som då
var hans, och som var det ännu? 

Emmicka hade icke, från den tid de åtskildes och intill 
den då hennes giftermål föreslogs, hört någonting egentligt om
Axel. Väl hade hon genom de bref hon stundom erhöll
från sin mor -- men hvilka, i anseende till den,
så att säga, moderliga svartsjuka, som vi hos fru
Sophia bemärkt, voro ganska sällsynta -- erfarit,
att han var ute på resor -- men, var hans hjerta
detsamma? Hade han henne i lika troget minne, som
hon honom? Hade barndomens känslor icke vexlat med
åren? Se der frågor, som Emmicka aldrig kunde nedtysta
i sin själ, och fastän de icke kunde besvaras, måste
hon besvara den vigtiga fråga som framställdes af
hennes välgörare.

Det visade sig omisskänneligen både hos herr Knut och
fru Sophia att de icke väntade ett svar annorlunda,
än efter deras önskningar; kunde hon då gifva ett
annat? Tacksamheten stod som den befallande makten,
från hvilken ingen appell var öppen; för den måste
sjelfva hjertats röst förstummas. Hon sjönk under
tårar ned för deras fötter; de begärde icke ord, de
funno hennes rörelse naturlig. De upplyftade henne i
kärleksfulla armar; herr Knut kallade henne sin unga
frände och fru Sophia sade, i det hon höljde hennes
panna med kyssar: "mitt öra och mitt hjerta skola
smekas vid att höra oss begge bära samma namn."

Så hade Emmicka i kärlekens namn blifvit slagen i
ångrens och qvalens fjettrar. Från den stund hon
känt sig så bunden hade kraften af det förra bandet
lagt sig med dubbel styrka kring hennes hjerta. Väl
hade det varit henne en tröst att ett högtidligare
erkännande af hennes förbindelse
hade blifvit förhindrad genom kriget, men icke dess
mindre var den henne så tryckande, att den undergräft
hennes helsa och bringat henne i det tillstånd, hvari
vi i vår berättelses början funnit henne. Hvad som
ännu mer gjorde alla hennes försök att utplåna Axels
bild ur sitt minne fruktlösa, voro de bragder som
ryktet tid efter annan hade att om honom förtälja,
sedan han vid krigets början återvändt till sitt
hemland, för att der bjuda sin arm till dess försvar.

Sådan var Emmickas historia intill den dag då herr
Knut med sin fru fann sig föranlåten att lemna den
af sina flera egendomar i Skåne som de hade kärast,
det täcka Näs, och med detsamma provinsen. De medtogo
endast några få tjenare, qvarlemnande de öfriga till
Emmickas tjenst och anbefallande henne synnerligast
till hofmästarens och den gamla oldfruns trohet
och vaksamhet, båda bepröfvade under ett mångårigt
vistande i familjens bröd. Fru Sophia gaf visserligen
sina befallningar om hemtandet af Emmickas moder, men
hon föreställde dottren derjemte i så bjerta färger
farorna af en resa under en tid då snapphanarnes
röfverier gjorde vägarne så osäkra, att denna, som
anade hvad derunder dolde sig, lofvade att endast
i den händelse hennes onda skulle förvärras utsätta
sin moder för sådana äfventyrligheter.

*

Ensamheten och den frihet som åtföljde den verkade
godt på Emmicka. Efter ett par dagar förmådde hon
redan gå ned för trapporna och kort derpå under Guds
fria himmel. En ovanligt mild luft hade påskyndat
vårens ankomst och framlockat gräsets brodd och
drifvit trädens knoppar att slå ut. Åsynen häraf
lockade Emmicka att ytterligare försöka sina
krafter. Hennes älsklingsställe i parken var
den så kallade Troll-kullen, hvilken än i dag,
fast nedtrampad och sammansjunken, står qvar
under sina löfhvalfs skugga och gömmer sin gamla
saga i slägternas minne som uppstå och lefva der
i trakten. Mången gång, och alltid under tårar,
hade hon de första åren af sitt vistande på stället
lyssnat till oldfruns älsklingsberättelse om herr
Anders Stigson Thotts fru, fru Anna, som, då hon gladt
kom springande att möta sin herre och man efter hans
hemkomst från en långväga resa, blef tagen af trollen
och införd i högen; och hur man der hört henne sucka
och gråta; och hur hon, då hennes man snart derefter
friade till Ellen Brahe, ofta kommit och knackat
på hans dörr och bedt honom komma ut, då hon ville
säga honom, hur hon skulle kunna lösas från trollens
makt, men han hade aldrig följt hennes kallelse,
utan verkligen gift sig med fröken Ellen, hvarefter
alltid som sens moral af berättarinnan tillagts:
"sådan är karlarnes trohet." Sedan barnets tro växt
ifrån sagans dikt, hade hon deremot älskat att sitta
under den tvåstammiga almen på kullens topp och drömma
sig tillbaka under det stora körsbärsträdet i den
lilla trädgården, och se i Axels öga och lyssna till
hans röst. Nu satte hon sig åter der och tankarne
ilade åter till honom, då den gamle hofmästaren,
Sivar Husk, kom att söka henne. Hans sirliga gång,
med utåt pekande tåspetsar och armbågarne vända
inåt sidorna, var snabbare än vanligt, och den
långa hårpiskan utefter hans rygg angaf, genom ett
hastigare dinglande än hans ceremoniösa skridt under
den ordinarie utöfningen af hans värf förorsakade,
att något ärende af extra natur var å färde. Med
bleka läppar framstammade han, i det han stannade på
tre stegs afstånd framför Emmicka:

"Nådig fröken, här nalkas vådeliga ting."

"Hvad?" sade Emmicka "Har någon olycka drabbat ditt
herrskap, hvarom du fått underrättelse?"

"Nej, Gud ske lof, nådig fröken! Men de svenske tåga
hitåt, och konung Carl med dem."

"Nå väl! Det var då hög tid att herr Knut och hans
ädla fru kommo undan. Gud ske lof att de icke för min
skull uppskjöto sin afresa! Jag skulle aldrig kunnat
trösta mig om de derigenom blifvit utsatte för något
obehag."

"Ni glömmer er sjelf, nådig fröken."

"Hvad ondt skulle hända mig? Konung Carl far icke
fram med plundring och förödelse. Der han sjelf är
med har man icke att frukta något öfvervåld af hären."


"Men, nådig fröken, man säger att konungen ämnar slå
sig ner här i trakten, kanhända, och ganska troligt,
just här, på sjelfva Näs, ty hvar skulle han kunna
finna ett bättre qvarter."

"Är det möjligt? Då, -- hvad skola vi då göra?"

"Det är just det jag kommer att fråga om! Hvad
vi skola göra, skall väl bli råd för, men nådig
fröken? Se det ligger mig riktigt tungt på hjertat."

Emmicka reste sig upp och gick, åtföljd af den
gamle tjenaren, tillbaka till gården. Efter någon
öfverläggning var hennes parti taget. Hon beslöt
att vända hem till sin mor. Redan samma afton
berättade man att svenska trupper kommit antågande
och slagit sig ner i trakten och att qvarter tagits
i anspråk för flera, hvilka i raska marscher ilade
ditåt. Dessa underrättelser lemnade icke tid till
långa förberedelser. Redan påföljande dag blef af
Emmicka bestämd för afresa.

Vagnen stod för dörren och beledsagad af oldfrun,
som skulle åtfölja henne på resan, samt uppvaktad af
hofmästaren, som hade tillsyn öfver hennes saker, kom
Emmicka utför trappan, då en liten ryttarskara raskt
sprängde in på gården. Den som red i spetsen tycktes
vara den yngste i hopen, men den uppmärksamhet,
hvarmed de åtföljande lemnade honom försteget bevisade
nogsamt att högsta anseendet tillhörde honom. Han
red fram till trappan, svängde sig vig och lätt ur
sadeln och sade till hofmästaren, som vördnadsfullt
gick honom till mötes: "konung Carl ernar taga sitt
högqvarter här under några dagar."

Hofmästaren, som anade att det var konungen sjelf som
tilltalade honom, bugade sig så djupt att stångpiskan
ställde sig rak i vädret, som visaren på en klocka, då
den från 6 flyttar till 12, och sade: "min husbondes,
den ädle herr Thotts, hus står, i hans namn, med
allt dess boting och tillhörighet, till hans svenska
majestäts tjenst.

"Hans svenska majestät låter icke förleda sig af
lögnare. Din herre ställer ingenting till hans
tjenst. Han är en förrädare, som spelar falskt emot
sin lagliga öfverhet, och gjorde svenska konungen
honom efter förtjenst, lät han bränna hans gård och
strö askan för vinden. Men ..."

"Stränge herre", sade Emmicka och slog sin slöja
tillbaka, i det hon tog ett steg emot den vredgade
talaren "herr Knut är ingen förrädare, som förnekar
sin tro och handlar emot sin öfvertygelse. Han älskar
den konung, under hvars krona han är född och ställer
sig icke på dess vedersakares sida. Han skrymtar
hvarken till höger eller till venster. Är det ett fel,
är det åtminstone icke förrädarens."

Under det Emmicka så talade bleknade hofmästaren gång
efter annan och vågade till och med ett oförmärkt
tecken, hvilket hon dock antingen icke såg eller
låtsade icke se.

Den tilltalade betraktade henne med förundran. Den
ansträngning som detta tal kostat henne hade
uppdrifvit en rodnad på hennes bleka kinder, som
gjorde hyns skärhet ännu mera märkbar och gaf en
stegrad liflighet åt de fina dragen, hvilka gjorde
henne obeskrifligt intagande.

"Hvem vågar så tala till den brottsliges försvar? --
Hans handlingssätt dömmer honom."

"Men hans tänkesätt äro hederns och ärans. Jag har
vistats i hans och hans makas hem sedan den tid jag
lärde förstå skillnaden mellan rätt och orätt. Aldrig
ha de uttalat en tanke eller gjort en gerning som
icke bär stämpeln af den största heder, det renaste
uppsåt. Jag har af dem åtnjutit välgerningar, sådane
endast ädelmodet skänker, och jag kan icke tvinga mig
till tystnad der en misstanka mot dem uttalar sig."

"Tacksamheten är en vacker dygd", sade Emmickas
åhörare, med en viss förlägenhet. Derpå vände han
sig till hofmästaren med frågan: "hvem är hon?"

"Den välborna fröken Emmicka Behrensköld, som varit
mycket sjuk, så att hon icke kunde medfölja det ädla
herrskapet på deras resa, och som ännu är långt ifrån
tillfrisknad men ändå måste ställa sig färdig att
begifva sig härifrån i anseende till de nyheter som
försports", sade hofmästaren i den lofliga afsigt
att dermed urskulda eller kanske snarare förtaga
intrycket af Emmickas tal, hvilket icke synts honom
gynnsamt för hans höge husbonde.

"Jag förstår! Angående truppernas ankomst?"

"Och hans majestät konungens", tillade hofmästaren.

"Min fröken", sade den fremmande och vände sig till
Emmicka. "Blif qvar! Ni står under kung Carls beskydd
och han lofvar att ni här skall vara lika trygg som
under er moders hägn."

Konungen, ty som läsaren torde finna var den unge
ryttaren han, förde Emmicka vid handen in i salen --
en artighet som af honom var högst sällsynt -- och
sade : "ni, min fröken, intar de rum här i huset som
ni behagar, och utser dem, der jag får residera. Vid
mitt bord och vid sidan af min kuvert finnes alltid en
för er under de dagar jag här uppehåller mig. Dessutom
ställer jag till er tjenst min läkare, som åtföljer
mig, doktor Urban Hjärne, som skall, vill jag hoppas,
bota ert onda och återskänka er helsan.

"Ers majestät befaller här!" stammade Emmicka
vördnadsfullt och öfverraskad af upptäckten att det
var konungen sjelf som tilltalade henne.

"Godt!" sade Carl. "Jag hoppas vi skola sämjas under
samma tak och ni icke finna skäl till klagan öfver
ert grannskap."

Emmicka gjorde en djup nigning och drog sig
tillbaka. Emellertid hade konungens alla följeslagare,
otålige att se den hvilken den för hennes kön annars
så likgiltige konungen visade så mycken uppmärksamhet,
samlat sig inne i salen och bekikade henne med nyfikna
blickar då hon med nedslagna ögon och ljuf blyghet
skred bort genom deras leder.

Utanför salen hade dock stannat en, som med klappande
hjerta väntade på att få se henne utträda. Han hade
en blick att skicka, ett ord att hviska, som ej
ville veta af några vittnen. Då han såg henne komma,
fattade han hennes hand och sade: "Känner du igen mig,
Emmicka?"

Emmicka darrade, vacklade och skulle fallit sanslös
till golfvet, om ej den unge mannen fattat henne
i sina armar och sålunda uppehållit henne. Oldfrun,
som, då hon icke längre funnit sin tjenst af nöden hos
Emmicka, hade, för att icke gå miste om skådespelet
af de fremmande, ståtliga herrarne, som strömmade i
konungens spår, tagit sin tillflykt inom den med en
glasruta åt förstugan försedda dörren till en koridor
-- kom henne genast till hjelp.

"Nådig fröken, som länge varit sjuk och svag, har
icke stått ut med den öfverraskning och fruktan,
som konungens ankomst och hans missnöje med vår
nådige herre här åstadkommit", sade hon och ville
taga Emmicka ur den unge officerens armar i sina.

"Ni förmår det icke! Hvar äro hennes rum?" sade denne.

"Jag skall genast kalla hjelp. Hofmästaren ..."

"Behöfs icke! Här är icke tid för onyttiga ceremonier,
min fru. Var god och visa mig vägen!"

Den fremmandes ord voro så bestämda, hans ton
så afgörande, att oldfrun ej fann rådrum för
invändningar. Hon gick förut trappan uppför, till de
rum Emmicka bebodde. Han följde efter, bärande denna
i sin famn. Sedan han lagt henne ned på en soffa,
slog Emmicka upp sina ögon och sade "Axel."

"Emmicka, du känner då igen mig?"

I stället att svara gömde hon sitt ansigte i sina
händer och började snyfta.

"Ni känner då fröken Emmicka Behrensköld?" frågade
oldfrun helt öfverraskad öfver den förtroliga
benämning de mot hvarandra brukade.

"Sedan barndomen, och jag har den äran att räkna mig
hennes slägting och fosterbroder."

Oldfrun gjorde en vördnadsfull nigning för fröken
Emmickas slägting och sade:

"Då vågar jag kanhända bedja er dröja här några
minuter, medan jag går efter droppar att stärka fröken
med."

"Gå, gå, i Guds namn och var öfvertygad att jag ej
skall lemna min plats!"

Knappast hade oldfrun lemnat rummet innan Axel låg
på knä bredvid soffan, der Emmicka hvilade. Han
uträckte sin hand, för att fatta hennes, och sade:
"Emmicka, minns du aftonen före din afresa, då vi
suto under körsbärsträdet?"

"Ja", hviskade Emmicka knappt hörbart och utan att
räcka honom sin hand.

"Det löfte jag gaf, har jag heligt hållit. Bilden som
lefde i ynglingens hjerta lefver ännu i mannens. Gör
han detsamma i ditt?"

"Fråga mig icke!" sade Emmicka, utan att taga
händerna från sitt ansigte, högt snyftande.

"Jag förstår hvad detta innebär", sade Axel och
reste sig upp. Ett uttryck af smärta och bitterhet
lade sig fördystrande öfver de annars så ädla och
öppna dragen. "Detta är uppvaknandet ur den dröm
som hägrat för min själ. Du, Emmicka, har aldrig
gått ur mitt sinne. Din bild var min skyddsengel,
mot de förförelser för hvilka så många tusende
falla. Jag gick, ledd af den, lugn förbi de snaror
som qvinnorna i fremmande land så listigt veta lägga
för våra fötter; och då kriget lockade mig hem, för
att gå in i de stridandes leder, var det tanken på
ditt bifall som lifvade mitt mod och som styrde min
arm, der jag som bäst förde min klinga. Nu är det
förbi. Jag har blott en önskan, och uppfyllandet af
den torde väl stridens herre förunna mig."

Efter dessa ord ställde sig Axel framme vid fönstret
i stum afbidan på oldfruns återkomst. Emmicka smälte
i tårar.

"En exemplarisk ung herre!" sade den förra, då hon
vid sin återkomst fann Axel på ett vördnadsfullt
afstånd från Emmicka och såg honom lika stum och
allvarsam lemna rummet. "Ack, nådig fröken," återtog
hon under det hon tillredde hennes medikamenter,
"skulle inte fröken genom honom kunna godtgöra det
onda som skett vår nådige herre?"

"Hvad menar ni?"

"Ack, Sivar hofmästare vrider sina händer och sliter
sitt hår, emedan, säger han, ni, -- förlåt att jag
säger rena sanningen! -- förstört honom i hans goda
afsigter att fördölja sin herres tänkesätt emot
svenska konungen genom en låtsad okunnighet derom,
och om anledningen till hans bortovaro, i det ni
helt öppet uttalat att han mer älskar danska kronan,
än den svenska."

"Belasta icke mitt hjerta och mitt samvete med
nya qval! Den sanning som herr Knut ådagalägger med
handlingar skulle han förakta att förneka med ord. Jag
känner bättre hans tänkesätt och Sivar kan spara sin
förtviflan", sade Emmicka och bad att blifva lemnad
allena.

Uppfyllandet af denna önskan blef dock icke af lång
varaktighet. Doktor Hjärne, som af konungen blifvit
befalld att bota Emmickas onda, inträdde utan vidare
förberedelser i hennes rum. Han fann henne badande
i tårar och halfqväfd af snyftningar. Han frågade om
orsaken till hennes sorg, hennes smärta, samt drog,
af de många föregifvanden hon anförde, den slutsatsen
att intetdera angaf den rätta.

Hjärnes mångsidiga studier omfattade lika mycket
menniskans psychiska som fysiska förhållanden och att
Emmickas lidanden hade sitt ursprung i de förra mer än
de sednare var ett faktum, som hans iakttagelseförmåga
snart upptäckte.

Medan vi lemna honom att studera denna, vända vi oss
till de händelser som närmast timade på de krigiska
intressenas sida.

Att konung Christian fortfarande öfversände trupper,
till ökande af den styrka han redan egde på svensk
botten, var konung Carl nogsamt bekant, men så mycket
vigtigare var det honom att lära känna deras rörelser
och de punkter på hvilka de tycktes ha för afsigt att
koncentrera sig. Till utrönande af detta utsändes små
rekognoserings-detachementer, af hvilka ett under
Axels befäl. Detta skedde ännu samma dag konungen
anlände till Näs.

Påföljande morgonen inrapporterades till konungen
resultatet af dessa rekognoseringar. Alla hade
aflupit lyckligt och utan att hafva stött på några
fiendtliga skaror. Endast om den, för hvilken Axel
stått i spetsen, saknades ännu underrättelser. Först
längre fram på dagen ankommo sådana. En underofficer
och några man af hans trupp voro de enda som vände
tillbaka. De berättade att de en mil från Näs,
åt Landskrona-sidan till, stött på ett danskt
regemente som, vid åsynen af deras ringa styrka,
genast angripit dem. De hade försvarat sig med
envishet och käckhet. Deras anförare hade
gjort under af tapperhet, men då de sett honom,
betäckt af sår, falla till marken, hade de, som icke
redan blifvit öfvermannade af mängden, gripit till
flykten. Sedan fienderna lemnat platsen, hade dock
underofficeren med ett par man återvändt, för att
uppsöka sin fallne löjtnant och föra hans lik med sig,
på det detta måtte få en hederlig begrafning. Vid
kroppens anträffande hade de emellertid funnit,
att han ännu lefde, hvarför de burit honom in i en
bondstuga tills en fältskär kunde anskaffas.

Axel stod utmärkt väl hos konungen. Vid underrättelsen
om hans olyckliga tillstånd sände han genast efter
Hjärne och befallde honom att ofördröjligen resa,
för att undersöka Axels sår och bibringa honom den
hjelp som hans belägenhet kräfde. Innan Hjärne afreste
fann han sig böra underrätta sin patient på stället
derom, samt om den orsak som förmådde honom att för
någon dag öfvergifva henne.

Vid meddelandet häraf och då Hjärne nämnde den
sårades namn uppgaf Emmicka ett svagt rop och sjönk
med bleknande kinder tillbaka på sin soffa. Hjärne
höll henne luktsalt under näsan och återkallade henne
sålunda till lifvet. "Död?" sade hon, under det hon
stirrande fästade sin blick på Hjärne.

"Icke död, endast sårad", sade denne; "lugna er,
min sköna fröken! Många sår kunna läkas, annars vore
våra krigare att beklaga."

"Men många kunna endast blöda. Skynda er,
doktor! Skynda! Hvarför dröjer ni här?"

"Ert tillstånd hindrar mig att lemna er. Ni är mycket
upprörd. Min underrättelse har gjort ett djupt intryck
på er."

Emmicka skakade på hufvudet. -- "Nej, nej! Jag är
lugn. Tänk icke på mig! Jag mår bra, mycket bra! Det
är blott ert dröjsmål som plågar mig."

"Den sårade är bekant?" frågade Hjärne.

"Han var det en gång, men det är länge sedan. Vi voro
då barn. Nu får det icke vara så."

"Jaså!" sade Hjärne vid sig sjelf. "De äro hvarandra
icke obekanta. Här torde jag ha nyckeln till
gåtan. Men hvarför skall hon sörja sig sjuk? Den
gynnarn måtte väl icke lemna ett sådant hjertas kärlek
obesvarad? ... Då vore han icke värd charpi till sina
sår. Han borde icke få hvila i vigd jord." Och med
dessa tankar lemnade han Emmicka, fullt öfvertygad
att han äfven skulle bäst gagna henne genom att skynda
till Axels hjelp.

Han fann vid sin ankomst att den var af nöden
påkallad. Axel blödde ur trenne sår, hvaraf dock
ett, som träffat bröstet, var det farligaste. Kulan
hade inträngt något åt högra sidan, följt refbenet
några tum och gått ut under skulderbenet. Doktorn
kunde omöjligen bestämma, om såret var dödligt eller
ej. Det skulle dock vara ett under om så icke vore,
och kulan kunnat taga en sådan väg, utan att skada
de ömtåliga delar, som hon måst beröra. Smärtan och
blodförlusten hade betagit Axel medvetandet. Först
då han blifvit förbunden och genom stärkande medel
samt en derpå följande sömn under natten återhemtat
någon kraft återkom han till en redig föreställning
af sin belägenhet. Vid åsynen af Hjärne lifvades hans
matta blick och han sade med en häftighet som ganska
illa passade för hans belägenhet "Hvad gör ni här,
herr doktor?"

"Denna fråga passar just er att ställa mig, herr
löjtnant! Lik som icke ni skulle behöfva mig?"

"Jag? ... Det finnes någon som behöfver er
bättre. Res tillbaka till henne, herr doktor!"

Hjärne log.

"I denna stund är ni i största behofvet af den hjelp
jag kan räcka."

"Konungen har befallt er att återställa henne till
helsan och konungens bud måste åtlydas."

"Konungen vill också se er återställd och hans
befallningar till mig i det afseendet få icke heller
åsidosättas", svarade Hjärne.

"Jag vill dö; jag begär intet bättre! Rif upp dessa
band! De plåga mig. Konungen kan icke fordra ett lif,
som icke mer kan gagna i hans tjenst."

"Edra sår äro svåra, men vi skola hoppas att de kunna
läkas. Hur månget ärrigt bröst har ej med lika godt
mod gått emot fienden?"

"Rif upp såret, säger jag!" Och Axel försökte föra
sina matta händer till förbindningen under det han
halfhögt och såsom talade han vid sig sjelf sade:
"det blöder ett annat derunder, som ej kan läkas."

"Låt bli det der, min vän!" sade Hjärne, i det han
tog hans händer och lade dem under täcket, "eller
tvingar ni mig att sitta på vakt hos er, hvarigenom
jag måste försumma min patient, som jag har på Näs."

"Nej, nej! Vänd tillbaka till henne! Vårda henne,
sköt henne och jag svär att mina händer icke skola
komma till mina sår."

Hjärne nickade sitt bifall, men inom sig tänkte han:
Besynnerligt! Dessa unga menniskor älska hvarandra
och ändå vilja de dö hvar och en på sitt håll. Det
är den olyckliga kärlekens sista botemedel, men vi
måste här söka finna upp ett annat. Ett missförstånd
döljer sig under allt detta."

Axel låg en stund orörlig. Hjärne behöll sin plats,
försjunken i tankarne på huru han, utan att såra den
naturliga ömtåligheten, hvarmed hjertat gömmer sina
ömmaste känslors hemlighet, skulle kunna intränga i
dessa ungas förtroende, då Axel plötsligt satte sig
upp och sade: "Hvad, herre! Är det så ni uppfyller
edra löften? Har jag icke hållit mig stilla som en
bild i väntan att ni skulle resa, och ni sitter qvar,
som hade ni ingenting annat att göra, än betrakta
mig. Res, doktor, säger jag, eller jag skall anklaga
er hos kungen! Res, eller ..." och han förde åter
handen mot förbindningen.

"Jag märker att det är ni som här ämnar gifva mig
föreskrifter i stället för att, såsom jag trodde,
jag egde att gifva er dem. Men vi skola icke tvista om
giltigheten af våra ömsesidiga rättigheter. Jag lyder
er med vilkor att ni lyder mig. Äro vi ense om det?"

"Ni har mitt hedersord."

"Godt!" sade Hjärne. Och sedan han gifvit hustrun
i stugan befallning att icke ett ögonblick lemna
Axel allena, samt nödiga förhållningsorder för alla
befarade möjliga fall, reste han tillbaka till Näs.

Då han anlände dit var konungen ännu icke återkommen
från sin morgonridt. Han lät derföre anmäla sig
hos Emmicka. Vid hans åsyn ilade hon upp från sitt
soffhörn, omfattade hans händer med en krampaktig
häftighet och stammade med en af bäfvan halfqväfd
röst:

"Lefvande eller död?"

"Lefvande", sade Hjärne.

"Himlen vare lofvad!" sade Emmicka och omfamnade hans
knän.

"Dock icke utan fara", tillade Hjärne, för att icke
väcka ett hopp, för hvars uppfyllande han ingalunda
ville gå i borgen.

"Fara? Fara, säger ni, och ni befinner er här? Är
läkarens pligt sådan? Ack, herr doktor, om ni har
ett hjerta, i himlens namn res tillbaka! dröj vid
hans sjuksäng, lemna honom icke förr än han lemnar
den och ... och! ..." Hon öppnade ett litet skrin,
framtog derur en briljanterad nål, som hon nyss af
fru Sophia fått på den dag hon fyllde sina sjutton
år, och sade i det hon lade den i Hjärnes hand:
"det är det ringaste profvet på min erkänsla."

Hjärne betraktade nålen. "En kostbar nipp, utan
tvifvel!" Derpå återlemnade han den, tilläggande:
"Jag tackar för lånet! Den har uppfyllt sitt ändamål,
i det den lät mig förstå hvilket intresse, som
måste vara fästadt vid en tjenst som så högt kan
uppskattas. Om jag förtjenar någon belöning för min
vård om den sårade vill jag dock bedja att sjelf få
bestämma den."

Emmicka rodnade. "Förlåt, om jag förtörnat er", sade
hon. "För tacksamheten är det ett behof att visa sig
i annat, än torra ord: det är allt hvad jag har att
säga till min ursäkt. Den sårade är en nära anhörig
till min stjuffader och honom mycket kär, hvilket
torde förklara mitt intresse för honom."

"Mycket naturligt, min fröken", sade Hjärne med
ett leende, hvari litet misstro blandade sig. "Men
belöningen?"

"Vore den beroende af mig, så ..."

"Skulle ni icke vägra den? Är det icke så?"

"Jag borde det icke, då det gäller ett lif."

"Nå väl, min fröken, den beror af er och endast af
er. Men jag begär den i förskott."

"Jag förstår er icke rätt, herr doktor. Haf godheten
att förklara hvari den skulle bestå?"

"I ett förtroende. Ni älskar?"

"Min hand är bortlofvad. Detta förtroende, hvaraf
hela verlden skulle haft del, om icke kriget och
många deraf uppkomna förhållanden lagt hinder derför,
är det enda jag har att lemna, rörande den fråga ni
ställt till mig."

"Ni afväpnar min frågvishet och ändå kan jag
icke afhålla mig från att ytterligare besvära
er dermed. Då er tillämnade förbindelse blott
har händelsen att tacka för att den ännu är
en hemlighet för verlden, torde förtroendet af
den lycklige kontrahentens namn möjligen icke
öfverstiga billigheten af de anspråk jag eger att
göra gällande."

"Jag vill icke sätta i fråga möjligheten af det
fall, att ni genom detta förtroende skulle vilja
hos konungen skada mig eller de ädla menniskor
till hvilka jag känner mig stå i de heligaste
tacksamhetsförbindelser, och nämner för den skull
utan misstroende samt utan förbehåll herr Owe Thott,
kammartjenare hos danske konungen och en nära anhörig
till herr Knut, egaren till detta ställe."

"Jag tackar er, min fröken, och ber er vara lugn för
hvarje missbruk af ert förtroende från min sida;
var öfvertygad, att jag skall använda alla medel,
som stå mig till buds, för att befordra den sårades
återvinnande af helsa och lugn.

Emmicka nickade tacksamt och försjönk i en apatisk
dvala. Hjärne betraktade henne med medlidande och
sade vid sig sjelf: "följderna af ett brustet hjertas
hårda ansträngning. Men det skall bli bättre. Med
upptäckten af det onda är också botemedlet funnet."

Nu trängde till Hjärnes öra bullret af den rörelse,
som tillkännagaf konungens återkomst. Han lemnade
Emmicka i sin dvala, anbefallande tystnad och ostördt
lugn omkring henne och gick att inställa sig hos
konungen.

*

"Hur är det med v. Brandes?" var den fråga hvarmed
Hjärne af konungen blef helsad.

"Illa, ers majestät, ganska illa."

"Och ni har så hastigt lemnat honom! Eller har er
patients tillstånd här påskyndat er snara återkomst?"

"Nej, ers majestät; men antingen jag är här eller der,
köra de bort mig. Begge behöfva mig, men ingendera
vill se mig. Emellan tvenne sådana patienter blir
jag alldeles förjagad."

"Hvad vill det säga? Är det den tack de visa för min
ömhet om dem? Säg dem att de skola låta sköta sig af
er; att det är konungen som befaller det."

"Ack, ers majestät, det finns en makt, större än konungens."

"Hvad säger ni?" sade konungen uppflammande, men
besinnande sig, tillade han: "Vår Herres i himmelen,
men om den kan här icke blifva fråga."

"Kärleken, ers majestät, den trotsar både konungars
vilja och ibland Vår Herres också."

"Hvad har du här att göra?" frågade konungen.

"Ganska mycket!" Och Hjärne omtalade nu både hvad
han visste och hvad han gissade. Slutsatserna från
det ena till det andra framställde sig så sjelfmant,
att de nästan icke voro något tvifvel underkastade.

Konungen lyssnade, besinnade sig och sade: "det är
skada på v. Brandes! En skicklig officer, oförskräckt,
tapper och tillförlitlig. Ni måste inom fyra dagar,
då jag ämnar lemna detta ställe, säga mig om han
skall lefva eller dö. Och flickan sedan! Med ett ord,
doktor, gör ert bästa med begge edra patienter!"

Och Hjärne gjorde det. Denne menniskokännare och
menniskovän arbetade till deras återställande,
både från den fysiska och psychiska sidan, i det
han lugnade dem öfver hvarandras tillstånd, och,
såsom skenbarligen tillfölje af deras
bekantskap, samtalade med den ene om den andra samt
lofvade dem ett återseende, då Axels krafter det
medgåfve. Förtroendet om Emmickas förbindelse aktade
han sig noga att meddela Axel.

Dennes ungdomliga krafter och starka natur understödde
kraftigt läkarens omsorger, och efter de fyra dagarnes
förlopp var Hjärne så säker om hans vederfående,
att han på sin läkare-ära vågade försäkra konungen
derom, så vida nemligen inga tillstötande oförutsedda
händelser skulle inträffa och förvärra det onda.

"Godt!" sade konungen, "ni har återgifvit mig en god
krigare och jag vill rikligen belöna er; men derom
få vi vidare tala. Emellertid skall ni bereda fröken
Emmicka på ett besök af mig inom en timma. Jag vill
icke lemna detta ställe, utan att hafva sagt henne
farväl. Ni skall vara mig följaktig hos henne."

Konungen försummade aldrig en utsatt tid och timman
härefter stod han inför Emmicka.

"Min fröken", sade konungen, "jag har icke haft nöjet
se eder sedan första dagen af min ankomst hit och har
med ledsnad hvarje middag funnit er plats stå tom vid
bordet vid min sida. Jag vill dock icke lemna detta
ställe, utan att säga er farväl och innesluta mig i
ert minne, hvarjemte jag dock kommer att föreslå er
att åka ut med mig på en stund, hvilket jag hoppas
doktor Hjärne icke skall finna skadligt för er."

Hjärne trodde sig icke hafva skäl att motsätta
sig konungens förslag, och snart gungade Emmicka
vid konungens sida i en resvagn och jemte dem, på
frarnsätet, den i gunst stående läkaren.

Kusken hade på förhand fått sina befallningar och
stannade efter ungefär en tredjedels timmas väg
utanför en stuga, hvilken var Hjärne mer än väl
bekant.

"Vill ni göra mig sällskap hitin?" frågade konungen
Emmicka och räckte henne sin hand, för att hjelpa
henne ur vagnen, på ett sätt så afgörande, att frågan
snarare tycktes innebära en befallning.

Emmicka lydde, utan att ana hvart eller i hvilken
afsigt konungen förde henne.

Inkomna under det låga taket var en sjuksäng det
första, som mötte deras blickar och på hufvudgärden
Axels bleka ansigte.

"Jag kommer", sade konungen och lemnade Emmicka
bakom sig, "att se hur det är med er, v. Brandes,
och medför en frände och barndomsbekant, som i lika
hög grad gläder sig åt den förbättring, hvarom Hjärne
gifvit oss ett säkert hopp." Vid dessa ord förde han
Emmicka emot den sjuke.

Hjärne, som med yttersta spänning följt detta
konungens oväntade steg, kände ångestsvetten stiga sig
i pannan, och tog i sitt hjerta farväl af det hopp,
hvarom konungen talade.

"Det skulle varit skada, om jag förlorat en så käck
officer i en strid af så liten vigt, eller hur,
fröken Emmicka?"

Emmicka förmådde icke svara. Oaktadt hon uppkallade
all sin kraft, darrade hon som ett asplöf. Konungen
blef det varse, fattade stödjande hennes hand och
fortfor: "kan ni vägra att som belöning åt en så
tapper krigare räcka denna hand?"

"Nådige herre och konung?" stammade Emmicka. Derpå
vände hon sig till Hjärne och sade: "ni vet det,
tala i stället för mig!"

"Er hand är bortlofvad, jag vet det, men om icke alla
tecken bedraga, lutar sig ert hjerta emot en annan
pol", sade Hjärne.

"Tacksamheten!" suckade Emmicka.

"Aldrig, min vackra fröken, skall denna hand bli
en dansk mans rof. I samma stund herr Knut Thott
öfverger svenska kronans sak, har han ingen rätt till
något svenskt hjertas tacksamhet. Det faderliga kall
han emot er iklädt sig, ikläder jag mig från denna
stund. Ni ser således i mig er giftoman. Jag vill
icke tvinga er att lemna löjtnant v. Brandes er hand,
men jag förbjuder er förbindelse med dansken."

Emmicka snyftade högt. Axel låg ännu blekare än förut
och stirrade lifligt framför sig. Konungen betraktade
dem begge. Föga bekant med uttrycken för hjertats
ömmare känslor syntes han sjelf förlägen och vände
sig emot Hjärne, sägande med stränghet: "Det är ni,
som sagt mig att de älska hvarandra. Är jag bedragen,
är det genom er."

"Var viss, ers majestät är icke bedragen."

"Nå väl! Jag har velat efterlemna ett minne af de sex
dagar jag tillbringat på Näs genom att lyckliggöra
tvenne hjertan. Har jag lyckats eller ej?"

Axel och Emmicka fattade konungens händer och höljde
dem med kyssar.

"Nu förstår jag er," sade konungen och lade deras
händer i hvarandras. "Emellertid återstår lång
tid till bröllopet. Vi måste dessförinnan fira
freden. Under tiden, min fröken, är det för er
nödvändigt att välja er en annan vistelseort. Ni kan
icke stanna här."

"Under min moders beskydd?"

"Ändå icke. Tiden skall säga er hvarför."

"Jag har då ett hem hos min moder, min stjuffader? och
mina systrar i Malmö."

"Icke heller der. Annars hvar helst ni behagar. Lyd
vinken af en förutseende blick!"

Emmicka strök sig öfver pannan. "Hvar skall jag
hamna? Jag kan icke tänka. Allt är så underligt."

"Hjärne skall gifva er råd och föra både er och
Brandes i säkerhet. Förtron er till honom. Den der
skall ni snart föra frisk och färdig till mig! Hör
ni det?" tillade han, vändande sig emot Hjärne och
visade på Brandes. "Och nu", återtog han emot de unga,
"önsken hvarandra lycka och välgång till ett gladare
återseende."

Kort derpå reste konungen och Emmicka åter i
vagnen. Samma afton begaf han sig från Näs, lemnande
i Emmickas minne en visserligen tacksam hågkomst af
de sex dagar han der tillbringat, men också mycken
ängslan för herr Knuts och hans makas öde samt mången
plågande känsla, i afseende på sitt eget förhållande
till dem.

Genom Hjärnes försorg blef Emmicka förflyttad till
Lund, dit också hennes föräldrar kommo för att vara
henne nära. Efter en otroligt kort tid återförde
Hjärne Axel, återställd, till konungen.

"Ers majestät höll på att göra min kur om intet",
sade han, vid det han föreställde konungen honom,
"men har i stället öfvertygat mig om sanningen af
den satsen, att glädjen dödar ingen."

Emellertid fick Emmicka verkligen af tiden lära,
hvarför både hennes qvarblifvande på Näs och hennes
vistande i Malmö afstyrktes.

Konung Carl var icke den, som lade fingrarne emellan
der hans egen makt eller kronans rätt led något
slags förnärmande. Ett beteende sådant som herr
Knuts kunde han derför icke lemna obeifradt, om han
än från motsatta sidans ståndpunkt måste lemna det
sitt bifall. Herr Knut blef anklagad, öfverbevist om
otrohet mot svenska kronan och dömd att mista lif,
ära och gods. Hans egendomar tillföllo kronan och
han sjelf in effigie afrättad på Malmö torg. 
Se Fryxells berättelse ur Sv. Hist. och Barfod
om skånska adeln samt flerstädes.

Men kriget slutade och fredens dagar kommo åter, milda
och vänliga öfver norden. Konung Carl var väl sträng,
men der mildheten icke gjorde intrång på rättvisan
förnekade han den aldrig. Det blef nu hans omsorg
att godtgöra de olyckor kriget vållat. Sverige hade
ånyo häfdat sin naturliga rätt till Skåne, och Carl
behöfde icke mer frukta att dess innevånare skulle
af sina danska sympatier låta leda sig till affall.

Alltså vågade han, utan att komma i strid med
klokhetens röst, lyssna till sitt hjertas.

Herr Knut återkallades och insattes i alla sina fordna
rättigheter. Konung Carl mötte honom sjelf i Lund,
förde Emmicka till honom och hans fru, omtalade det
ingrepp han gjort i hennes öde, föreställde dem den
make han åt henne bestämt och bjöd sig sjelf till
gäst på hennes bröllop på 
Näs. Detta firades innan kort med mycken pomp och ståt. 
Äfven Hjärne var närvarande. Hofmästaren och oldfrun kände 
sig öfver lyckliga att ännu en gång få vara med om en 
sådan fest i, som de sade, sin döde och uppståndne herres hus. 
Den förre trodde knappast sina öron, då han svängde sig i 
nygalonerad frack, hörde konungen, då han föreslog skålen för 
brudparet, säga: "Ovisst är om ni och er ädla fru, herr 
Knut, sutit här och åter helsats som herre till edra skånska 
gods, om icke bruden varit er förespråkerska, derför får ni 
ursäkta om hon, i afseende på sitt giftermål, gått ifrån edra 
afsigter."

Fru Sophia skickade en blick till Emmicka som tycktes 
säga: "Är du lycklig, är allt godt!" Och denna mötte henne 
med en, hvari tacksamhet och kärlek stod att läsa, men herr 
Knut stod upp med höjd bägare och sade: "Hell de sex 
dagar kung Carl tillbragt på Näs och dubbelt hell den sjunde!"

*

För att äfven hålla oss vid det historiska af saken, vilja 
vi tillägga, att herr Knut Thott efter denna tid aldrig 
trifdes på sitt vakra Näs, utan kort derefter bortbytte det till 
danske ryttmästaren Arwid Trolle mot en egendom på Seland, 
kallad Gaunö. Nämnde Trolles efterkommande innehafva ännu 
egendomen, hvilken af hans son blef kallad Trollenäs, under 
hvilket namn vi känna det såsom en af Skånes täckaste egendomar.

*



Logogryf.


Ingen dödlig med mitt hela 
kan sig säga obekant; 
då vi lida, njuta, fela, 
då hvarandras sorg vi dela, 
faller svalkande mitt hela, 
som ett regn på soltorr brant. 
Hjertats vissna ros det friskar 
såsom aftondaggen opp 
och på nytt det ler och hviskar 
till vår själ, det glada hopp. 
Delar fem det ordet äger, 
ställ dem brokigt om hvarann, 
och jag spår att straxt Ni säger 
hvad blott mödosamt jag fann: 
Det som hurtigt vågen delar; 
hvad man "mannar" för en prins; 
hvad förfrusen sjöman felar 
ofta nog, om rätt jag minns; 
hvad ett vankelmodigt sinne 
sig till skada ofta gör; 
tidrymd, som -- för bättre minne -- 
tolfdeldt man sig nämnas hör; 
hvad en moder gör om barnet; 
det hvar blomma hörer till; 
hvad den gamla kallar garnet, 
som sig ledigt nysta vill; 
stålblank yta, hvarpå Pelles 
lilla båt rätt ofta for; 
en preposition, som ställes 
framför -- dativen, jag tror; 
så en perla, ofta gjuten 
på ett öppet hjertesår; 
sist hvad flickan på minuten 
gör med anbud -- om hon får. 
Och nu slut; -- jag kan ej öka 
till en enda bokstaf mer, 
nu är turen att försöka, 
värde läsare, hos  Er!



*



Charader.

I.

Mitt första det är både ståtligt och skönt,
min granne det med afund betraktar;
för mitt hela som länge mig törnekrönt,
den skälmen dock visligt sig aktar;
men tog han blott detta, på köpet jag gaf
mitt första, ty slägten får vandra -- 
om längre det fortfar -- rätt snart till min graf
att tacksamt beskåda mitt andra.

II.

"Ej vidare än härtill skall du gå!" 
Så -- fastän stumt -- mitt första tyckes säga; 
mitt andra växer uppå landtdjur små 
och hvarje flitig husmor vill det ega. 
Så lätt mitt hela är uti sig sjelft, 
är bristen derpå ganska svår att bära, 
och denna gör, att ordets sista hälft 
I pris har stigit, såsom ock i ära.



*



Rebus.
1.2.

*


Halmstad. Tryckt hos C. E. Gernandt, 1863



FAMILJ-JOURNALEN. N:o 2. 1864.Ill. C L Rudolph, del.




Akrostichon. 

Flygen kring, j fina, lätta blad, 
Aktsamt burna på en Fylgias vinge, 
Mellan ort och ort, från stad till stad. 
I en fågels hamn jag gerna ginge, 
Liksom Freja, blott jag följa finge 
Jublande på eder lätta färd. 
Jag då finge skåda -- ack, en verld, 
Otillgänglig hittills för mitt öga . . . 
Underbara ting -- dock, i det höga 
Resa inga gudafalkar mer. 
Nu, j lätta tidsblad, sänken er 
Allestäds der dygd och vishet skämta, 
Leende och bifall är att hemta. 
Nöjsam blifve färden, mer och mer.

Ambjörn Ingesson.


*




Historiska Bilder.
II.
Dalarnes Minnen.
I.

Kring den väldiga Dalefvens källfloder och de af
dessa under deras lopp bildade sjöarna, längre ned
kring den genom källflodernas förening uppkomna
stora Dalelfven sjelf, utbreder sig det landskap,
som till följe af sin naturliga bildning sedan
urminnes tid burit namnet Dalarne. På en areal af 279
sv. qvadratmil, eller mer än det tyska konungariket
Württemberg, företer landskapet en ständig omvexling
af herrliga dälder och skogbevuxna kullar, af blånande
sjöar, stundom lugnt flytande, stundom i skummande
forssar störtande elfvar, men utgör likväl i det hela
en stor sammanhängande dalbotten kring hufvudelfven
och dennas grenar. Men den vidsträckta dalen ligger
icke desto mindre ansenligt högt öfver hafvet; vid
fjällryggen, som i vester utgör landskapets gräns
mot Norge, skall höjden öfver hafvet utgöra omkring
2,500 fot, och deröfver resa sig ändock fjällberg
till ännu ansenligare höjd, Städjan t. ex. till 3,900,
Svuckustöt ända till 5,922 sv. fot. Från fjällryggen
sänker sig likväl landet alltjemt mot öster och
söder, men öfvergår dock icke ens vid södra gränsen,
mot Westmanland, till något egentligt slättland,
fastän redan sjön Runn, på hvars strand landskapets
förnämsta stad, Falun, är belägen, icke uppnår mer
än 347 fots höjd. Landskapet är sålunda i det hela
ett bergland och företer alla de naturliga drag,
som tillhöra ett sådant. Steniga, ofruktbara trakter,
myrar, mossar och kärr, väldiga skogar 
omvexla med de skönaste trakter, hvilkas skönhet
dock är af den allvarliga art, som i allmänhet
utmärker den nordiska naturen. Man söker sålunda
här förgäfves de glada och leende landskapstaflor,
som beteckna södern; det ligger ett melankoliskt
drag öfver det hela, och till och med der en
vidsträcktare slätt öppnar sig med böljande
sädesfält, med grönskande löfskog, mellan hvars
stammar hvita kyrkor skymta fram, står alltid på
afstånd den dystra furuskogen på vakt på de höjder,
hvilka omsluta den leende trakten. "En främling", -- säger 
en svensk beskrifvare af Dalarne, -- "som första
gången besöker detta aflägsna land och är öppen för de
intryck, naturens betraktande gör, skall ofta finna
sig öfverraskad af de mest olika känslor. En vacker
flod, som slingrar sig i dalöppningarna mellan åkrar,
ängar och löflundar, omgifna af pittoreska berg,
stämmer stundom sinnet till en ljuf förnöjelse; men
den ensliga ljungheden, stenhoparne och sandfälten
fylla snart själen med ängslan, och de spridda
odlingarne vittna mer om inbyggarnes flit, än om
naturens välgörenhet. Man är färdig att beklaga
folket, och denna dystra sinnesstämning underhålles
af den stillhet och tystnad, som tyckas råda både i
naturen och hos folket. I denna trakt äro årstiderna
starkt markerade och hafva en intensiv karakter. Våren
och hösten äro korta och hastiga, vintern lång, skarp
och kall. Högsta sommaren har ofta en plågande värme;
men dess heta dagar gör den kyliga sommarnattens
svalka desto mer angenäm. Denna gör dessutom ett
mäktigt intryck genom sitt magiska behag, som ej
låter sig beskrifva. Under högsta sommaren blandar
sig aftonrodnaden med morgonrodnaden, och natten
breder blott ett dunkel, som ej förmår riktigt dölja
föremålen, utan blott i halfdager framställer de sköna
naturens taflor, hvilkas betraktande sänker själen
i djupa melankoliska drömmar, och under en tystnad,
som endast afbrytes af talltrastens sång. Ej mindre
vacker är vintern med sina oftast klara dagar och af
norrskenet och tusende stjernor upplysta nätter."

Genom de större dalbildningarna delas landskapet
i fyra hufvuddelar: Öster-Dalarne, Vester-Dalarne,
Öster-Bergslagen och Vester-Bergslagen. Den andra
af dessa hufvuddelar ligger kring vestra Dalelfven
och dennas tillflöden; med Öster-Bergslagen, det
fordna Jernbäraland, förstår man sydöstra delen,
omkring stora elfven efter grenarnes förening vid
Djurmo; Vester-Bergslagen är sydvestra delen, hvars
vatten genom Barkensjöarna föras ned i Mälaren; men
Öster-Dalarne, kring östra Dalelfven och dennas
tillflöden ända till elfgrenarnes förening, är
den egentliga Dalorten, hemmet för Dalkarlarne och
Dalkullorna, medan Finnar bo i Finnmarkerna, Här
ligger den stora sjön Siljan, Dalarnes öga, med sin
Sollerö och på sjöns stränder de historiska socknarne
Leksand, Rättvik, Mora, den sistnämnda ännu i dag det
egentliga Dalarnes hjerta, Dalbygdens modersocken.

Det folk, som bebor dessa bygder, har i allmänhet om
sig det vitsordet, att vara kraftfullt och manligt,
nöjdt med en tarflig utkomst, idogt och sparsamt,
enkelt i sina seder, godhjertadt i umgänget samt
från ålder utmärkt genom ärlighet, pålitlighet
och trofasthet, sjelfständighet, stolthet och
allvar. Dalamännen äro villiga och tillgifna, då de
behandlas med foglighet, meri obändiga och hårdnackade
mot orättvisa och våld. Emellertid finnas bland de
särskilda landsdelarnas invånare många skiljaktigheter
i afseende på lynne, seder, närings- och konstflit,
ej mindre än med hänseende till kroppsställning,
ansigtsbildning och språk. Att inbyggarne i
Öster- och största delen af Vester-Bergslagen
inflyttat från de gamla folkländerna, skönjes
ögonskenligen; de likna mer Vestmanlands bergsmän,
än landtmannen kring Siljan och Dalelfven, och lefva
i Öster-Bergslagen hufvudsakligast af bergsbruk,
kolning och smide m. m., men äfven af åkerbruk och
boskapsskötsel. Dalortens inbyggare röja sitt från
invånarnes i Bergslagerna skiljaktiga ursprung
genom ett eget språk, hos hvilket man velat
finna likhet med hög-skottskan, och genom sina,
särdeles i Vester-Dalarne, med Norrmännens i mycket
öfverensstämmande seder; den norska Hallingdansen
utföres t. ex. i Vester-Dalarne med en förvånande
vighet och ledighet. Glädtigheten och lifligheten
hos Vester-Dalkarlen öfvergår hos Öster-Dalkarlen
till en större allvarlighet; han är "mer tung på
foten" och mer tung i hugen, än sin östliga granne. I
Vester-Dalarne lefver befolkningen hufvudsakligast af
boskapsskötsel och åkerbruk, särdeles i de sydliga
socknarna, der dock nattfrosterna ofta anställa
mycken skada; i Öster-Dalarne står deremot åkerbruket
främst bland folkets näringar; men här har derjemte
hvarje socken sin särskilda binäring, likasom hvarje
socken, till och med hvarje by, skiljer sig från den
andra genom vissa skiljaktigheter, hvilka man också
noggrannt bibehåller, synnerligast derigenom att man
icke gerna söker sina giften utanför socknen eller
byn. I Elfdalen, en af Dalarnes fattigaste socknar,
har sålunda allmogen en god binäring i arbetet vid
porfyrverket; i Mora förfärdigas laggkärl, väfskedar,
askar, såll och, i ett par byalag, de märkvärdiga
ur, med hvilka en vidt utbredd handel idkas, icke
blott inom Sverige, utan äfven i utlandet; i Orsa
huggas slipstenar och drifves handel med sådana;
i Rättvik förfärdigas flera slags snickare-arbeten:
skåp, dragkistor och foder till Morakarlarnes ur,
hvarjemte här idkas ansenlig kalkbränning. Så har
hvarje trakt af det vidsträckta landet sitt eget
näringsfång, sin egen industri, sina egna sedvanor
och språk, och man skulle nästan kunna säga, att,
likasom man i Sverige velat se en sammanfattning af
hela vår verldsdel, ett Europa i sammandrag, så kan
man gerna i Dalarne se ett Sverige i sammandrag. När
nu till landets och naturens skönhet, till
folkets duglighet och kraft kommer en rad historiska
minnen, så storartade, att man knappt någonstädes
på jorden finner deras motstycken sammanträngda på
en så ringa rymd, är det icke underligt, om detta
folk med dessa minnen med hänförelse är fäst vid
sitt land och icke vill utbyta det mot något annat
på jorden. "Vi lefva så kärliga derhemma!" säger den
utvandrade kullan, som från städernas qvalm längtar
åter till hembygdens fria natur, dess friska luft
och doftande barrskog; och mer än en gång har det
händt, att utvandrare från Dalarne, som i främmande
land skördat både anseende och guld, återvändt till
hembygden, för att der tillbringa sina sista dagar
i frid och instämma i den gamla konstlösa sången:

“Om sommaren sköna, när marken hon gläds
Vid Dala två elfverna vida, 
Från Tuna-å strand till Gagnefmäns näs
Så fagert är då till att rida. 
Gud glädje och styrke de män, som der bo
Vid elfvom, på berg och i Dalom!“

*


II.


Om Dalbygdens första befolkande känner man ej mycket,
icke heller om landets äldsta historia. I likhet
med det öfriga Sverige och med en icke ringa del af
landskapet ännu i dag, bestod Dalarne i äldsta tider
af stora obygder och väldiga skogar, genom hvilka de
forsande vattendragen framrunno, medan björnen och
elgen hade sin kungliga gång i skogen, och bäfvern
vid bäckarnes stränder byggde sina hus. Der och
hvar stod kanske på de öppnare ställena en kåta,
bebodd af en familj, tillhörande samma stam som
hela Skandinaviens urbefolkning, eller hade en
Finne svedjat ett åkerfält åt sig i urskogen, ty
att Dalarnes Finska befolkning är urgammal, bevisas,
utom af mycket annat, äfven genom den gamla sägnen om
Finnen, hvars bock krafsade upp malm och sålunda blef
uppdagaren af koppargrufvan vid Falun. Men småningom
inkommo i landet invandrande stammar af götisk börd
från folkländerna och från Norge, och Dalarne torde
alltså hafva utgjort ett af de fylken, som, förenade
med de öfriga i Svealandet, erkände öfverdrotten
på Upsalas thron som förbundets öfverhufvud. Detta
tyckes åtminstone Messenius vilja antyda, och han
har till och med bibehållit namnet på en af Dalarnes
fylkeskonungar, den s. k. Drotte Dimer. Uppgiften
lemna vi dock i dess värde, likasom den af "andra
vise mästare" meddelade sägnen om Sveakonungen Berich
och dennes eller hans efterträdares nära vänskap och
förbund med Judakonungen Salomo, som från Dalarne
skall hafva hemtat kopparen till de heliga kärlen
i Jerusalems tempel och i utbyte mot denna metall
lemnat guld, -- "förthy silfver aktade man intet i
Salomos tid". -- Länge lefde Dalamännen okända i sin
aflägsna bygd, odlande sina knappa åkertegar som fria
odalmän och husdrottar, oberörda af den yttre verlden
och dennas skiftande vexlingar. Men slutligen kom
en tid, som kallade äfven dem till verksamhet och
föranledde dem att mangrannt uppträda till försvar
för menniskans dyrbaraste egendom, fosterland och
frihet. Och sedan den tiden har Dalarnes namn blifvit
frejdadt i Sveriges historia, kanske mer än något
annat landskaps, både i Svea och Göta länder.

Margaretha Waldemarsdotter, hon, som "af de danska
vördades som en gudinna, men hvilken de svenska
tyckte vara en helvetes pina", hade fulländat
sitt stora verk: Unionen i Kalmar, som, alltifrån
början bortfuskad, -- och i en sådan tid kunde icke
heller gerna annat väntas, -- i stället för nordens
välsignelse blef dess förbannelse. Med unionen hade
hon också skänkt nordens förenade riken en regent,
som efter hennes bortgång skulle fullända hennes verk,
hennes systerdotters son, hertig Henrik af Pommern,
som, för att genast från början bli väl upptagen af
nordfolken, fick sitt namn förändradt till det för
dessa folk från gamla tider kära namnet Erik. Men
det var också blott till namnet, som den nye konungen
liknade 
Helge Kung Erik och de öfriga Erikar, som gjort
detta namn både hedradt och älskadt. Sjelf tycktes
han för egen del icke hafva sinne för annat
än lifvets njutningar; om sitt folk vårdade han
sig alls icke, och särdeles bönderna kunde han
med de begrepp, som voro herrskande i hans Tyska
hemland, icke gerna betrakta annorlunda än som "af
Gud skapade till trälar". Och så behandlades de
äfven icke blott af konungen sjelf, utan af hans
fogdar och tjenare. Sägnen vet att berätta, att
icke allenast konungen sjelf gick till vikings på
gammalt hedniskt sätt, utan att till och med hans
egen hofprest var en sjöröfvare, som icke blott
med sitt vikingaskepp plundrade köpmansfartygen
på hafvet, utan äfven gjorde landgång och borttog
bondens kreatur på marken. Sjelfva den af konung Erik
tillsatte erkebiskopen i Upsala Johannes Jerechini,
om hvilken krönikan säger, att "argare bofver var
då ej prest", hade likaledes varit röfvare både till
sjös och lands. Sådana som dessa prester voro också
de af konungen tillsatta fogdarne på hans slott,
hvilka skulle för hans räkning indrifva skatten af
det underlydande landet, -- ett uppdrag, hvilket de
verkställde på ett sätt, värdigt persiska satraper
eller turkiska paschar. Fyra bland dessa voro
uppenbara sjöröfvare, och huru de behandlade sina
underlydande, derom finnas på flera orter i landet
ännu upprörande berättelser, fästa vid minnesmärken,
som ännu visas, t. ex. de s. k. "Hungerstenarne"
i Wenern utanför utloppet af Gullspångs-ån, der
slottsherrarne på Agneholm läto utsätta de bönder,
som icke kunde erlägga den af dem äskade skatten,
eller eljest icke ville böja sig under fogdens
vilja. Som den värsta bland dessa bondplågare
skildras dock den danske höfdingen på Westerås slott,
Jöns Eriksson, af folket gemenligen kallad Jösse
Eriksson, konung Eriks befallningshafvande eller fogde
öfver Westmanna och Dalom, hvilka landskap tyckas ofta
och länge hafva varit i administrativt hänseende
förenade med hvarandra. Denna fogde hade redan
länge plågat Vestmännen och Dalarnes invånare med
odrägliga skattebördor, med våld och orättvisa. Han
hade på kungsgårdarne underfogdar och tjenare, som
färdades kring landet och verkställde höfdingens
befallningar. Det, som behagade honom i bondens bo,
var det ock hans hustru eller dotter, lät han röfva
bort och föra till sitt slott. Om någon djerfdes
sätta sig mot hans vilja, så blef han fasttagen
och misshandlad, ofta så att döden följde. Särdeles
blef han beryktad genom sin grymhet att plåga folket
på flerahanda ovanliga sätt, i hvilka han förenade
både hån och smärta, såsom då han till exempel lät
fastbinda bönderna vid pålar och hänga upp dem i rök,
hvilket han kallade "att röka bönder". När bonden icke
längre hade några dragare, utan måst lemna ifrån sig
dessa, för att på detta sätt afbörda sig de tryckande
gärderna till konungen och fogden, lät Herr Jösse
till och med spänna så väl män som qvinnor för hölass
och plog, icke ens skonande hafvande hustrur, hvilka
mången gång föllo döda ned under det tunga arbetet.
"Fyra för årder och åtta för harf
Och tio fär plogen månd' gånga",
heter det ännu i berättelsen om Jösse Erikssons tider.

Länge hade både Vestmän och Dalkarlar tåligt fördragit
all denna grymhet; men slutligen måste den alltför
hårdt spända bågen brista. Vestmännen, som alltjemt
lefde under fogdens ögon, vågade ännu icke knota;
men Dalamännen, som voro längre ifrån honom, tyckte
sig icke böra längre lida hans orättvisa och våld. De
började för hvarandra beklaga all sin nöd och jemmer,
och hvar de samlades, på ting eller kyrkovall,
hördes klagomål mot och förbannelser öfver Jösse
Eriksson. Småningom mognade beslutet att utkräfva hämd
på den grymme fogden, och från Dalarne kommo honom
till hända bref, hvari honom rent ut meddelades, att,
om han komme upp i Dalarne, skulle han der icke vara
säker om sitt lif, emedan
blodig vedergällning skulle utöfvas på
honom. Öfverallt i landet spordes oro och
jäsning. Vapen rustades i ordning, pilar smiddes och
bågar fejades. Det felades endast en anförare.

Vid Kopparberget, redan af gammalt en marknads- och
handelsplats, som ledde sitt upphof och sitt namn från
koppargrufvan, hvilken varit drottning Margarethas
morgongåfva, och hvars af konung Magnus II 1347
utfärdade privilegier, -- de äldsta man känner, emedan
de derförut gående "voro komna i vangömmo", -- hade
blifvit bekräftade af konung Erik, bodde vid denna
tid en friboren man, som hette Engelbrecht. Sannolikt
en förmögen man af god ätt, hade han i sin ungdom
vistats i höga herrars hof och blifvit väl öfvad i
höfviskt skick och i konsten att föra vapen. Känd
som folkvän, hade han säkerligen mången gång gifvit
goda råd åt dem, som förfrågade sig hos honom, och
när nu Dalamännen, som försport, att samma förtryck,
hvaraf de ledo, äfven hvilade öfver alla Sveriges
andra landskap, sammanträdt till allmän rådplägning,
der man beslöt att utvälja en förståndig och behjertad
man, för att hos konungen framföra folkets klagomål
öfver fogdarnes framfart, vändes allas blickar på
honom, och blef det svåra uppdraget lemnadt åt honom
och han derjemte utsedd till höfvidsman i den strid,
som icke längre kunde undvikas, i fall konungen icke
ville lyssna till de billiga klagomålen.

Utan att betänka sin egen fara, åtog sig Engelbrecht
det honom uppdragna värfvet. Han reste till Köpenhamn,
trädde fram för konung Erik, framförde för honom
folkets klagomål mot hans fogdar och utfäste sig vid
sitt eget hufvud att bevisa sina ord. Hans uppträdande
tyckes hafva gjort intryck, ty man gaf honom goda
löften och bref till Svenska Rådet, som anbefalldes
att noggrannt undersöka allt, särdeles det, som
lades Jösse Eriksson till last. Det kungliga brefvet
fördes af Engelbrecht till sin bestämmelse, och Rådet
fullgjorde äfven hvad deri var detsamma anbefaldt, ty
Jösse förklarades saker till allt, som hade blifvit
angifvet emot honom. Men dervid stannade det. Herr
Jösse hade hos konungen goda vänner, som förstodo att
väl tala hans sak, och, i stället att bli afsatt från
sitt embete, fick han sitta ostörd qvar på Westerås
slott och plågade sina underlydande ännu hårdare,
än förut. Återigen for Engelbreoht till konungen;
men denna gång blef emottagandet annorlunda. "Du
klagar alltid", -- lydde Eriks svar; -- "gack bort och
kom icke åter för mina ögon!" -- "Ännu en gång torde
jag väl få lof att komma igen", -- sade Engelbrecht och
skyndade hem, meddelande sina landsmän det svar han
fått. Då började klockorna gå öfver all Dalabygden,
kallande "man ur huse", för att draga mot Westerås och
jaga bort den hatade förtryckaren. Men Svenska Rådet
medlade mellan honom och de förtryckta. Jösse Eriksson
blef afsatt från sitt embete, beskydd och rättvisa
lofvades folket, på Westerås slott insattes en annan
höfding, och Engelbrecht erhöll höfvidsmannaskapet
öfver Dalarne. På Engelbrechts uppmaning skiljdes
Dalahären åt, och en hvar vände hem till sitt igen,
i förhoppning om bättre tider.

Så hade Dalkarlarne första gången, -- det var om
hösten 1433, -- tilltvingat sig rättvisa, om icke
af unionskonungen sjelf, dock af hans tjenare, och
dermed visat, att den svenska bonden, trots allt det
förtryck, som han redan i långliga tider lidit af både
andliga och verldsliga herrar, af både kyrka och kung,
af både inhemska och utländningar, ändock icke glömt
sin urgamla frihet, utan var redo att för densamma
våga både lif och blod. Och denna beslutsamhet
hos Dalmännen skulle också behöfvas. Snart spordes
nemligen uppe i Dalarne, att konung Erik i harmen
öfver folkets uppresning ämnade bestraffa detsamma
med ännu hårdare förtryck och till Dalarne sända
ännu strängare fogdar. Engelbrecht, som väl visste,
att konungen icke skulle låta sig bevekas, uppbådade
derföre Dalahären återigen vid midsommaren 1434,
och nu började med allvar befrielsekriget.

*


Domherren.

Domherren är en allmänt bekant och mer omtyckt
burfågel, än stenknäcken. Han liknar denne, såsom nära
slägting, i den plumpa sammanträngda byggnaden samt i
storleken, hvarjemte hans korta, breda öfvernäbb böjer
sig starkt krokigt nedåt, dock framför, icke bredvid
undernäbbet. Hans mjuka, fina, lätt yfvigblifvande
fjäderbeklädnad bildar på hufvudet en djupsvart,
stålblått glänsande hufva, hvilkens svarta färg äfven
omgifver näbbet och vid strupen vidare utbreder sig;
här följer nu hos alla hannar ett ljusare eller
mörkare zinoberrödt, som sträcker sig från öfre
delen af bröstet ända till den hvita buken; ofvanpå
deremot, från bakre delen af halsen till ryggen,
gråna fjädrarne med svagt blåaktigt skimmer. De stora
blåsvarta vingtäckfjädrarne bilda med sina klargrå
ändar ett ljust tvärband, vingarne och styrfjädrarne
äro svarta. Honan utmärker sig städse genom en
dystrare färgton och det endast svagt rödaktigt grå
eller till och med rent grå på bröstet. På ungarne
fattas före första ruggningen det svarta hufvudet helt
och hållet. Som särskilda varieteter förekomma hvita,
svarta och fläckiga domherrar, likväl endast sällan.



Den vanliga domherrens fädernesland sträcker sig
öfver hela Europa och Asien; der som finnes skog,
der låter, åtminstone under sommaren, domherren
också se sig. Från de nordligare landskaperne 
ankommer han till södra Sverige på hösten,
tidigare eller sednare; finner han tillräcklig föda,
så öfvervintrar han här, men befarar han att lida
brist, begifver han sig längre nedåt söder, alltid
familjvis eller i stora flockar, ty ensam känner
han sig icke väl till mods. Till ståndqvarter väljer
han helst bergiga skogstrakter, i hvilka barr- och
löfträd omvexla, och hvarest finnas täta busksnår. På
sådana ställen träffar han också sin taffel rikligt
besatt, isynnerhet som han tycker om mångfald på
densamma. Under våren upplockar han de urfallna fröna
från alar och björkar, liksom från tallar och granar,
hvarjemte han låter blommor och späda bladknoppar å de
skiljaktigaste skogsträd väl smaka sig. Under sommaren
mogna fröna på en mängd buskar och skogsörter och då
håller han sig till dessa, men på hösten föredrager
han bären på rönn, liguster, hagtorn, törnbuskar, en,
o. a. Äro dessa förtärda, griper han till frökornen på
tistel, kardborre, nässlor samt åtskilliga gräsarter.

De par, hvilka bygga i våra skogar, hålla tillsammans
med stor ömhet, leka mycket, smekas och kyssas med
näbbet. I April välja de på ett ljusare ställe af
skogen en plats för nästet, framskaffa mycket smidiga,
torra qvistar till underlag och väfva deröfver af fina
strån, ormbunkar och smala blad, den täta skål, hvars
insida utfordras med allehanda hår och ull. Honan
lägger ända till fem blekgula ägg med mörka punkter
och fläckar, samt ligger på dem, under tiden af hannen
försedd med föda, fjorton dagar. Derefter utkrypa
de svartgrå, dunklädda ungarne och fodras af båda
föräldrarne med uppmjukade frön ur kräfvan. Många
par kläcka i Juli för andra gången,

Fångade, gå unga och gamla domherrar straxt till
foderlådan, och endast sällan vägrar en eller
annan i dumt trots att emottaga föda, på detta sätt
öfverlemnande sig åt en frivillig hungersdöd.

Vid hamp-, vallmo- och roffrö trifvas de bäst,
men fordra samtidigt dagligt ombyte af vatten samt
då och då frisk sand. Uppdragne unga, vänja de sig
också vid myrägg, mjölmaskar, kokt kött, ägg och
allehanda grönsaker. I mjölk uppmjukad semla bekommer
dem alltid särdeles väl. Deras enfald och dumma
godmodighet har visserligen blifvit till ordspråk, men
den uppmärksamme iakttagaren finner dock mera deri, än
blott enfald och dumhet. Harmlös och fördragsam till
karakteren, tvistar och kifvar domherren icke lätt,
hvarken med sina likar eller med andra små foglar;
han njuter öfverhufvud af lifvet i stilla munterhet
och förnöjsamhet.

Redan dessa egenskaper hos den till det yttre nätte,
treflige fågeln göra honom lämplig för kammaren,
och dertill kommer den läraktighet, hvarmed han
tillegnar sig korta melodier, som man hvisslar för
honom. I fria tillståndet söker han sin hona med en
vek flöjtton: "diy, diy", och frambringar dämpade,
kort afbrutna toner, som ofta likna knarrandet af
ett osmörjdt dörrgångjern. Men uppfostrad ung,
tillegnar han sig mycket lätt främmande melodier
och sjunger efter med en oförliknelig renhet, när de
först hvisslas före honom med munnen eller blåsas på
flöjten. Dåliga lärare alstra städse dåliga elever
och så framstympa äfven många domherrar med usel ton
de inlärda sladängorne från gatan. Men goda sångare
betalas äfven mycket högt. Det förtroendefulla 
väsenet gör dem oändligt tama, och den som vill göra sig
mödan, kan inom få dagar bringa sin domherre derhän,
att han äter ur handen, lyder på rop, flyger ut och
in genom fönstret, gör bugningar, öppnar näbbet på
kommando, m. fl. konststycken.

I en sällskapsbur trifvas domherrarne helt väl,
lefva fördragsamt med alla, och med undantag af
finkarne, hvilka vid foderlådan samt vattenkärlet
gerna kifva med dem, hvarvid de städse gifva efter,
hålla också kamraterne fred med dem. I sina rörelser
och framförallt under badningen, ha de något stelt,
ja stolt, hvilket är så mycket mer påfallande,
som hela deras öfriga beteende ej antyder något
sådant. Utan att vara inlärda, komma de dock gerna
fram till jerntrådsgallret, om man närmar sig buren,
och söka genom minspel och rörelser att väcka vår
uppmärksamhet, betrakta äfven åskådaren uppmärksamt
samt förråda öfverhufvud mera andlig uppväckthet, än
deras stela rörelser läte förmoda. De hålla sig åtta
år och längre i buren, men anfallas understundom af
förstoppning, utsot, fallandesjuka och sorgbundenhet,
äfvensom ruggningen hårdt medtager dem. Deras fångst
vållar ingen svårighet, enär de vår och höst slå ned
på hvarje fågelhärd och lätt gå på limspöna.

Det finnes ännu flera arter af domherrar, bland
hvilka grandomherren (lat. Enucleator) bebor den
högre norden, och om
vintern kommer ned i våra skogar. Han är märkligt
större, än den vanliga, skimrar gult till rödt,
är på undersidan grå samt har två hvita tvärband på
de brunsvarta vingarne. Hannen sjunger hela året om
ganska angenämt med rena flöjttoner, blifver också
genast tam samt tager rätt snart fodret ur handen.
Tyvärr behaga våra söderut varmare somrar honom icke,
och han tycker så mycket om köld, att han äfven om
vintern får hållas i oeldadt rum. Hans förtrolighet
och enfald skall vara verklig dumhet, ty i sitt
rätta hem låter han redan fånga sig med en vid ett
spö fästad snara.

*



Marie Sophie Schwartz.

Snille, hjerta, känsla, i förening med en ovanlig
iakttagelseförmåga, en skarp blick och ett stort
herravälde öfver språket, hafva tillförsäkrat
denna författarinna ett värdigt rum bredvid hennes
föregångarinnor och samtida: Fredrika Bremer och
Emelie Carlén. Inom den litterära verlden icke mindre
känd och värderad än de, är hon dock med afseende
på sina lefnadsomständigheter mindre än de bekant
för den stora allmänheten, och vi hoppas, på grund
häraf, att några biografiska notiser om henne böra
bli välkomna för läsarne af denna tidskrift.

Ill. C WEIDENHAYN.

Marie Sophie Birath föddes i Borås år 1819. Redan
i sin tidigaste barndom förlorade hon sina föräldrar och blef, 
knappt halftannat år gammal, upptagen som eget barn af en anförvandt,
öfverinspektoren vid tullverket, Trotzig. Ända
till sitt tionde år, då äfven fosterfadern dog,
åtnjöt hon den mest vårdade uppfostran; men denna
blef nu afbruten, emedan den aflidne fosterfadern
icke efterlemnade annat än honom uppriktigt sörjande
vänner och en i fattigdom försänkt enka.

Sedan hon vid fyllda femton år blifvit konfirmerad,
åtogo sig några vänner af hennes fosterfar att
låta gifva henne undervisning i rita och måla,
emedan hon ådagalade utomordentliga anlag i denna
riktning. Undervisningen blef likväl i högsta grad
ensidig, emedan den ensamt var anlagd på att utbilda
de rent artistiska anlagen, medan den humanistiska
bildningen, som icke gerna kunde hafva hunnit långt
hos en tioårig flicka, helt och hållet försummades; 
men denna brist i barnets uppfostran har den
fullvuxna qvinnan sedermera fullkomligen öfvervunnit
och undanröjt.

Redan som barn hade hon utmärkt sig genom den
förvånande lätthet, hvarmed hon förstod att uttrycka
sina tankar på mången gång vacker och välljudande
vers; men äfven denna talang vårdslösades, och detta
kan man icke annat än beklaga, då man besinnar det
djupt poetiska i hennes skriftställareverksamhet, den
outtröttliga fantasi, som uppenbarar sig i densamma.

I sitt sjuttonde år ådrog hon sig genom förkylning ett
svårt hjernlidande, genom hvilket hon under nära ett
helt år blef ur stånd att fortsätta sina artistiska
studier, och hvilket äfven inverkade på henne i andra
hänseenden. Den förut glada, lifliga och raska flickan
blef nu tungsint och drömmande. Förmågan att uttrycka
sig på vers var helt och hållet försvunnen, och en
rastlöst verksam fantasi blef nu den själsförmögenhet,
som tog herraväldet öfver alla de öfriga.

Emellertid fortsatte hon sina artistiska studier med
god framgång, hvilken otvifvelaktigt bevisas af några
på Stockholms slott befintliga taflor, som inköptes
af d. v. kronprins Oscar; men denna sysselsättning
var henne icke längre tillräcklig.
Hennes lifliga fantasi förmådde henne till att
försöka sig som författarinna; men ännu anade hon
icke sin bestämmelse i detta fall, utan skref blott
och bart för sin egen räkning och byggde luftslott,
hvilka genast förstördes, för att lemna rum för
andra.

År 1840 blef hon gift med öfverdirektören
professor G. Schwartz, en af vårt lands utmärktaste
vetenskapsmän och som sådan åtnjutande europeiskt
rykte, men som hyste det djupaste förakt för de
sköna konsterna. Följden blef, att fru Schwartz'
konstnärliga bana stäcktes; hon sysselsatte sig i
stället, under sin mans ledning, med studier i
logik och psychologi. Oaktadt sin motvilja för
romanskriftställeriet, tillät S. likväl sin fru att
år 1851 utgifva en novell, dock pseudonymt under
benämningen "fru M. S. S", och denna efterföljdes
sedan af åtskilliga längre och kortare berättelser.

År 1853 började hon skrifva följetonger för "Svenska
Tidningen", hvilken i hastig följd meddelade flera
romaner af henne, genom hvilka hon blef känd, väckte
uppseende och vann publikens bifall. Äfven för
"Aftonbladet" skref hon under pseudonymen "Zamor"
flera berättelser, som lästes med nöje. 

När professor Schwartz dog, 1858, kunde hon ändtligen med större
frihet röra sig på den bana, som hon redan med
framgång beträdt. Hon skref nu under sitt rätta namn
och lät under detta också i bokform trycka flera bland
sina äldre följetonger, medan hon samtidigt skapade
nya verk och icke blott bibehöll sig i sina läsares
ynnest, utan allt mer befäste sig deri. Emellertid
blefvo dessa sednare berättelser också föremål för
skarpt tadel från ett visst håll, särdeles som hon
i dem allvarligt svängde gisseln öfver adeln, dess
fördomar och den skärande orättvisa, som låter
detta stånds medlemmar födas till lagstiftare,
utan att behöfva på något sätt göra sig förtjenta
af sina medborgares aktning och förtroende. Med
detta syfte skref hon de mycket lästa romanerna:
"Arbetet adlar Mannen", "Mannen af Börd och Qvinnan
af folket" m. fl., hvilka derjemte som konstverk
betraktade alltjemt tillkännagåfvo ett framåtgående
på den bana, som nu blifvit hennes. 

Hvad den inre mekanismen i fru S:s romaner beträffar, så finner
läsaren genast, att de äro djupt genomtänkta och
med omsorg bearbetade, och att författarinnan, -- som
röjer mycken själsförvandtskap med Bulwer och Wilkie
Collins, -- i likhet med dessa synes lifvad af den
önskan att bli läst mer än en gång. I stället att,
som mången annan romanförfattare, låta läsaren redan
i bokens början eller midt ana till handlingens gång
och slut, förstår hon att med så mycken fyndighet,
men dock utan onaturlighet öfverraska honom, att, när
han hunnit till slut, han, för att göra sin njutning
fullständig, ovilkorligen måste begynna läsningen
återigen.

Alltjemt lika verksam och med lika ungdomlig fantasi, 
ehuru sjuklig, samt nu till och med hotad med förlust af sin 
syn, går fru Schwartz framåt på sin skriftställarebana. Hennes 
sednaste bok: "Guld och Namn", utkom i Dec. 1863. 

*



Sillfisket i Norge.

I en naturhistorisk läsebok för barn, hvilken utkom på
1840-talet, hette det: "Sillen förekommer isynnerhet
i Ishafvet och Nordsjön, men för öfrigt, saltad,
i alla Europas länder."

En något fullständigare och mindre naiv upplysning om
sillen och sillfångsten torde befinnas af intresse
i ett land, som årligen införer omkring 200,000
tunnor sill och der denna vara är en af de förnämsta
förnödenheterna för massan af befolkningen.

Norska sillfisket bedrifves i Nordsjön utefter en
omkring 50 geografiska mil lång sträcka af Norges
kust. Sydliga gränsen för denna kuststräcka är norra
udden af halfön Jedderen, i närheten af staden
Stavanger. Norra gränsen är öarne utanför mynningen
af Isefjorden i norra Bergenhuus amt (län).

Fisket idkas ej utanför hela denna kuststräcka,
utan egentligen endast i de nordligare och sydligare
delarne deraf. Kuststräckan är derföre, i afseende på
sillfisket, delad i norra och södra distriktet. Mellan
dessa distrikter ligger en kuststräcka, utefter
hvilken föga fiske förekommer.

Vårsillfisket, som är det största, försiggår i Januari
och Februari. Mesta fisken fås vanligen i slutet af
Januari och i början af Februari. De första dagarne
af Mars är det merändels alldeles slut med fångsten.

Fisket bedrifves icke allenast af kustboerna i sjelfva
fiskeridistrikterna, utan äfven af dem, som bo längre
norr- och söderut. Ända från Christiansund i norr till
Mandal ytterst söderut är en stor del af kustallmogen
sysselsatt under senhösten och för vintern med
att rusta ut båtar och garn, för att straxt efter
nyårshelgen begifva sig åstad till fiskeplatserna. De
begagna allesammans öppna båtar af olika form. Folket
söderifrån har bättre båtar och redskap, än folket
norrifrån, och är sjelft starkare och resligare,
i följd af bättre föda och lefnadssätt.

Den fiskande allmogen samlar sig i större eller
mindre hopar uti vissa hamnar inne i fjordarne
eller på öarne och tager sitt qvarter der under
fisketiden, antingen i hus på land eller så kallade
logisfartyg. När fisket har tagit slut utanför en hamn
och det erfares att sillen deremot finnes på ett annat
ställe, sydligare, drager sig en stor del af allmogen
efter dit. Sålunda äro många med om sillfiske på två
eller tre ställen under loppet af en månad eller sex
veckor.

Kallevaagen 
Det dubbla a (aa) i norska eller danska språket
betecknar vårt å-ljud. Namnet läses således Kallevågen. 
heter en af de största fiskeplatserna
i norra distriktet. Dit samlas ofta ända till 3-4000
man med 7-800 garnbåtar och der ligga månget år mellan
150 till 200 fartyg -- dels logisfartyg, dels sådana
som begagnas att föra sill till de kringliggande
salterierna. Vi skola beskrifva denna station, som i
allt väsendtligt är lik alla de andra. Man skall deraf
få ett begrepp om, hvilka umbäranden, obeqvämligheter
och mödor menniskorna måste underkasta sig, för att
förskaffa oss den nyttigaste af alla fisksorter.

Hamnen är omgifven af temligen höga bergsryggar, som
slutta sig ned mot sjön. I följd häraf är stranden
full af klippor samt erbjuder mycket små och ojemna
byggnadstomter. Der hafva dels handlande i Bergen
och på landsbygden, dels fiskare, dels bönder
i orten uppbyggt hus, för att hyra ut dem eller
till salterier. Men de hafva icke jemnat grunden,
ej heller anlagt några vägar, så att det är ytterst
besvärligt att komma från det ena till det andra af
de rundt omkring hamnen spridda husen.

Dessa äro antingen af timmer med eller utan
brädfodringar -- mestadels det sednare -- eller af
resvirke med bräder utanpå. Få hafva grundmur, och
ingenstädes finner
man ringaste försök gjordt att afleda vattnet,
äfven om det står ända in på väggarne. Storleken
är mycket olika, men inredningen nästan alltid
densamma. Ingången är vanligen på ena gafveln. Man
kommer derigenom in i en liten förstuga, men oftast
omedelbart in i boningsrummet. Huset har nemligen bara
ett enda sådant. Längsefter långväggarne äro kojer,
antingen på sjelfva golfvet eller något upphöjda. De
äro alltid afdelade för 6 man i hvardera, så att
dessa ligga sida vid sida, med hufvudet åt väggen
och fötterna vända utåt mot en gång i midten af
rummet. Denna gång är sällan mer än tre eller fyra
fot bred, och der äro så mycket kistor, kläder,
fiskredskap, verktyger och annat uppstapladt, att man
icke utan stor svårighet kan komma fram. -- Halm och
täcken till sin koj måste fiskaren hafva med sig, och
derför är det mycket illa stäldt härmed. Oftast ligger
han i kläderna eller åtminstone i underkläderna,
medan de yttre plaggen undergå en otillräcklig
torkning öfver natten.

I ena ändan af huset fins vanligtvis en eldstad,
för att värma rummet och att koka mat uti åt hela
manskapet, som bor der. När ingen eldstad finnes,
försiggår kokningen ute i fria luften eller också
i ett kokhus, som föres upp af några bräder. Hvart
båtlag utgör en afdelning med gemensam gryta, som
de hafva med sig hemifrån, tillika med nödig ved. --
Logishusen få merändels sitt knappa ljus genom ett
litet fönster på ena gafveln. I somliga hus fins ett
lufthål i taket, i de flesta icke, och frisk luft
inkommer då blott genom sprickor och öppningar i de
visserligen icke särdeles täta väggarna. Luften blir,
i följd af den otillräckliga omvexlingen, så förskämd,
att den som kommer in i huset en morgon, medan dess
invånare ännu äro qvar, knappt kan stå ut så länge,
att han hinner riktigt se sig om.

I allmänhet hafva husen bara en våning, men
vinden uthyres alltid till bostäder. När man uppför
en brant trappa, eller rättare stege, kommer dit upp
genom ett hål i taket finner man kojerna anbragta
på alldeles samma sätt som i stugan, tätt under
takresningen. -- På den stora fiskestationen Kinn
är det ännu sämre stäldt, emedan husen äro större,
invånarne flere och orenligheten värre. Der kan man
ofta få se fukt och orenlighet, som fiskrarne draga
med sig utifrån, sippra ned genom golfbräderna från
vinden på dem som ligga på nedra botten.

Man har uppgifter om rummens storlek och
hyresgästernas antal. Proportionen är fasaväckande. I
ett rum af 11 alnars längd, 9 alnars bredd och 3
alnars höjd bodde 56 man.
I ett annat af 18 alnars längd, 9 alnars bredd
och samma höjd bodde 120 man. I ett tredje af 20
alnars länd, 11 alnars bredd och 3 1/2 alns
höjd bodde 150 man. För hvarje man i dessa
hus -- och i de öfriga är förhållandet enahanda --
fanns således endast omkring 40 kubikfots utrymme,
som icke är fjerdedelen af hvad som behöfves, för
att hålla luften någorlunda dräglig. Och då är icke
afräknadt allt det utrymme, som upptages af karlarnes
tillhörigheter.

Utomkring ser det icke bättre ut, än inne. Mellan de
talrika upphöjningarne i den kuperade marken finnas
otaliga sumphålor, hvari all slags orenlighet samlar
sig i mängd. Allt affall vid matlagningen, allt
fiskafskräde och annat illaluktande kastas och slås
utanför dörren. Inga vägar finnas, utan menniskorna
trampa i all denna dy och föra en del deraf med sig
in i bostaden. Rent vatten finnes blott på ett enda
ställe i Kallevaagen, och dit idas de flesta icke gå,
utan de hemta vatten, både att dricka och laga sin
mat med, ur hålor, der regnvatten och orenlighet
samlat sig.

Äro husen dåliga, så är hyran icke heller hög. En
karl betalar i allmänhet för hela fisketiden från 36
skilling till 2 rdr.

Fiskrarne som komma söderifrån bo mindre i land, utan 
mestadels på logisfartyg, som mest äro däckade jakter. Ett
medelstort logisfartyg har vanligen 12 till 18 
man med hela deras utrustning, hvartill hörer så
många tunnor jemte nödigt salt, som möjligen kan
instufvas. Hela laget har gemensam kokning under
däck. Luften är ytterst förskämd i det öfverfyllda
rummet och besättningen underkastad samma olägenhet,
som de i land boende.

Klädseln är bättre än någonting annat. De flesta
nyttja ylletröja eller lärftsskjorta närmast
kroppen, derofvanpå tillräckligt med plagg af vadmal
och ytterst olje- eller skinnkläder. På fötterna
hafva de ullstrumpor och sjöstöflor, som räcka till
knäet. Hufvudbonaden är alltid en "sydvest". Men äfven
här finnes en stor olägenhet. Fiskrarne byta nästan
aldrig om underkläder, så länge fisket varar, och de
hinna sällan få ytterplaggen riktigt torra. Få hafva
nemligen två omgångar kläder, och hvad som blir vått
af regn eller sjö ges det hvarken tid eller utrymme
att torka fullständigt. Ännu mindre kan man vänta,
att kroppen skall under så ihärdigt arbete blifva
ordentligt tvättad hos ett folk, som äfven i vanliga
tider icke just är benäget att begagna vatten för
sådant ändamål.

Mathållningen är dålig, ehuru temligt riklig. På
fiskeplatserna finnas inga försäljningsställen för
varm mat, men landthandlanderne hålla till salu
rågbröd och mjöl. Fiskrarne lefva mest af kall
mat, bestående af gröt med svagdricka, hafrebröd,
smör, gammal ost, spickekött och spickefläsk, ofta
hårdt och härskt. Stundom ser man dem hafva potates
eller illa gräddade kakor af potatis och mjöl, som
medföras hemifrån. Bränvin fortäres icke särdeles,
åtminstone ej i början af fisket, förr än fiskrarne
förtjenat något; öl drickes ej heller mycket; kaffet
är ännu sällsyntare, emedan det är svårt att få
det kokadt. Svagdricka är den vanliga drycken. När
efter 2--3 veckors väntan på fisket, detta börjar,
ätes dagligen färsk sill en eller två gånger, men då
användes i stället mindre kött och smör.

Fisket försiggår på följande sätt:

Fiskrarne hålla från de kringliggande höjderna
oupphörligt utkik efter de foglar och hvalar, som äro
sillens förebud och följeslagare. När dessa blifva
synliga så nära under land, att det kan antagas, att
sillen har kommit in till fiskeplatserna eller till de
ställen, der garnen pläga sättas ut, ro garnbåtarne ut
med sina garn. Har lång denna färd kan blifva, beror
af bostädernas belägenhet och på huru nära sillen
går under land. Ibland kan båten få ro en mil ut till
sjös. I hvar båt äro från 6 till 10 man, allt efter
som båtlaget från början har bildat sig, eller som
väderleken är. I de långa båtarne norrifrån ser man
ofta 8--10 man, men i båtarne söderifrån äro ej gerna
mer än 6--7 man. Sedan garnen äro utsatta vänder hela
båtflottiljen om. I gryningen påföljande morgon gifva
sig alla, som hafva garn i sjön, ut, för att taga
upp dem. Om det är hårdt väder, hafva de då ett svårt
arbete, som de i allt fall uthärda, ty ingen vill
gerna låta sina garn stå ute öfver ett dygn, af
fruktan att förlora dem eller få dem sönderrifna,
eller att den sill som fastnat skall blifva
skadad. Så snart man fått garnen och fångsten i
båtarne, beger man sig tillbaka. Vanligtvis komma
fiskrarne hem med sin last midt på förmiddagen. Nu
tages sillen ur garnen, säljes och aflemnas efter
stycketal eller hundratal till sillhandlarne vid
salterierna eller på fartyg, som ligga till reds
att föra sillen till aflägsnare salterier. Härefter
äta fiskrarne middag, göra i ordning sina garn och
begifva sig ånyo ut till “Sælteriet“, eller den del
af sjön der garnen utsättas, och der de vid vite skola
hafva sina garn utsatta inom två timmar efter solens
nedgång. När han slutat detta och kommit tillbaka
till logiet, inträder ändtligen hvilans tid efter
hårdt arbete under 14--16 timmar.

Om sillen står nära under land och vädret är gynnande,
göra många samma färd två gånger om dagen. Eller
om laget har två båtar, en större och en mindre,
hvilket ofta är händelsen, så delar besättningen sig
och begagnar begge, hvarigenom naturligtvis hvardera
delen får mera arbete, men också mera förtjenst.

Om det någon dag ej lyckas att komma ut till sjös
och taga upp garnen, så måste man låta dem vara till
någon följande dag, då vinden bedarrat, hvarefter
de uppsökas så godt sig göra låter. Dervid blifva
många garn förlorade eller skadade. Den fångst,
som är gjord på detta sätt, kallas “sjöstånden
sill“. Äfven den säljes, ehuru den ofta är så skämd
att den ovilkorligen borde kastas bort.

Det mesta af den fångade sillen insaltas af handlande
i Bergen och Stavanger, och denna sill behandlas
bäst. Dock lemnar hela denna handtering ännu mycket
öfrigt att önska, ty man använder allt för liten
omsorg på att få fisken så färsk som möjligt i sitt
salt.

På sednare åren hafva en stor mängd bönder börjat
bygga upp salterihus åt sig, isynnerhet vid Kinn, som
är medelpunkten i norra distriktet, och de insalta
der den sill, som de sjelfva fiska eller köpa af
andra. Denna sill är mycket sämre; isynnerhet saltas
den för litet; den säljes till Bergen, men köpmännen
förlora ofta på den, emedan den blir vräkt på de
utländska marknaderna.

Aldrasämst blir den sill behandlad, som fiskrarne
sjelfve förse sig med under fisket. Men denna sill
kommer icke i den utländska handeln.

Utom den manliga befolkningen infinna sig
äfven qvinnor och halfvuxna ynglingar på
fiskeplatserna. Dessa deltaga icke i fiskets mödor,
utan användas vid beredningen af fisken.

Vårsillfisket torde i medeltal kunna anses lemna
500,000 tunnor, som, med tunnor och frakt, inbringa
Norge omkring 6 millioner rdr om året.

F—r—i.

*




Allt Kärlek.

Kärlek är solens ljus 
Värmande frusen jord, 
Kärlek är månans glans 
Gjuten kring nattlig nejd, 
Kärlek är stjernans blick 
Skådande till vår jord; 
Kärlek är vindens fläkt 
Smekande rosens kind, 
Kärlek är himlens regn, 
Fuktande brända fält, 
Kärlek är daggens tår,
Fälld på de vissna blad, 
Kärlek är blommans doft
Kringfördt af sommarns vind,
Kärlek är hvarje frö 
Modren till nya lif. 
Kärlek är lagens arm 
Hämnande nidingsdåd, 
Kärlek är hjeltens mod, 
Eldadt för fosterland, 
Kärlek är moderns mjölk,
Drucken af älskadt barn; 
Kärlek är religion, 
Staternas bästa grund; 
Kärlek var Jesu ord, 
Ljuset i mörkrets verld, 
Kärleken sjelf är Gud 
Älskande allt sitt verk.

Claës Joh. Ljungström.


*


Silket.

Silke erhålla vi af flera larver (silkesmasken, silkesspinnaren), 
när de vid sin förpuppning spinna in sig med en 
glänsande, fin, men jemförelsevis fast tråd. Allt efter det olika 
slaget af larver är också silket olika. Det mesta silket lemna 
Ostindien, Kina, Italien och Frankrike. Kina lemnar mera, 
än alla andra länder tillsammanstagna. I Europa uppdrages 
silkesmasken förmedelst blad af hvita mullbärsträdet, dock 
finnas i Asien också silkesmaskar, hvilka lefva på andra träd, 
på ekar, på judtörnet, pipniträdet och på bladen af vanliga 
ricinplantan (Ricinus communis).

Det hvita mullbärsträdet växer på sandig, mager jord, 
som lågt träd med klotrund krona, och har hela eller flikiga 
blad, af hvilka silkesmasken föder sig. Med dess kultur har 
man, åtminstone i södern, 
föga besvär, utom det, 
att man flitigt planterar 
det, skyddar det mot 
larver, i nödfall understödjer 
dess grenar och 
uppluckrar jorden omkring 
rötterne. Nyligen har en 
buskartadt växande, ganska 
mycket blad gifvande 
varietet blifvit adopterad. 
Silket härstammar, som 
bekant, från Kina, och 
änskönt redan i ålderdomen 
uppskattadt samt 
mycket efterfrågadt, kände 
man likväl icke dess 
ursprung, utan trodde, att 
det växte på träd. Först 
i 6:te århundradet 
förskaffade grekiska munkar 
upplysning om rätta 
förhållandet samt hemtade 
ägg från Kina, hvilka 
lyckligen utkläcktes 
genom varm gödsel. I 
Grekland gjorde kejsarne 
i början en hemlighet af 
saken, och en lång tid 
bortåt fanns det blott här 
silkesafvel samt 
silkesväfveri, hvilkas produkter 
genom venetianarne 
utbreddes i Europa. 
Sednare kommo silkesmaskar 
till Sicilien och nedre 
Italien, hvarifrån 
silkeskulturen snart kringspred 
sig vidare och fann nåd 
för furstarnes ögon, ty 
i forntiden hörde en sidendrägt 
till de största 
dyrbarheter. Kejsar 
Heliogabalus (200 e. Kr.) var 
den förste, som begagnade 
en dylik; Aurelianus deremot, en af hans efterföljare, 
afslog sin gemål hennes begäran om inköpet af en 
sidenklädning, emedan tyget vore alltför dyrt; Karl den Store hade 
låtit förbräma sin kejsarmantel med sidenremsor och en skottsk 
kung lånte sig ett par silkesstrumpor, då han skulle emottaga 
den engelske gesandten -- emedan han af egna medel ej kunde 
anskaffa sig några! Huru långt nedåt har å andra sidan 
icke i våra dagar behofvet af sidentyger sträckt sig.

Vinnandet af silke. I. Silkesspinneri eller filanda. II-IV. Råsilke. V. Upptill en sig inspinnande larv och derunder en färdig kokong. VI. Den ur kokongen uttagna puppan. VII. Den utvuxna larven. VIII. En qvinlig, ägg läggande silkesmask; IX och X. Larver i deras första tillstånd på mullbärsblad.

Silkesmasken hör till nattfjärilarnes familj. Fjäriln mäter 
med utbredda vingar 1¾ tum i bredd, har smutsigt hvita 
vingar med 2--3 dunkla tvärstrimmor och derjemte på 
framvingarne en otydligt tecknad brunaktig halfmåne. Honan lägger 
2--300 blåaktiga ägg, hvars urkrypande glupska larver hastigt 
tillväxa, ombyta hud fyra gånger och derefter inspinna sig. 
Der man håller dem i rum, som fallet är i Italien, måste 
man fodra dem, ett mödosamt arbete, enär bladen alltid måste 
vara friska samt utväljas med omsorg. Känner den glatta, 
hvitaktigt glänsande larven, hvilken har åtskilliga mörka fläckar 
och dertill ett horn på sista ringen, att tiden för dess 6--7 
veckor långa lif är förbi, så blifver den orolig och löper hit 
och dit, tills den funnit ett passande ställe för inpuppningen. 
Den klibbar nu två droppar af den sega saft, hvilken 
framsipprar ur två öppningar nära munnen, vid det föremål, der 
den vill inspinna sig, rör hufvudet hit och dit samt afnystar 
derunder en tunn klibbig, i luften hastigt stelnande tråd, som 
den med framfötterna vicklar omkring sig. Första dagen gör 
masken blott en oregelbunden väfnad, ett slags underfoder, öfver hvilket den spänner ett zick-zack
af spändare trådar, tills efter 7--8 dagar en oval påse (kokong) af ett dufäggs storlek är färdig,
hvilken gör djuret osynligt och hvarur det efter 2--3 veckor frambryter som fullbildad fjäril. För att gifva larverne tillfälle till inspinning, uppsätter man bundtar af qvastris, mellan hvilka de tillverka sina kokonger. Enär larven är mycket känslig för köld och fuktighet, måste skötaren sörja för passande torr värme.

För att icke förlora några ägg, sätter man honan före äggläggningen på ett papper, der de klibba sig
fast. Äggen gömmer man för nästa år, bringar dem i ett rum, hvars värme småningom stegras till 14--22° R. samt fodrar larverne, hvilka aldrig få vidröras med fingret, i det man lägger friska blad på genomstucket papper öfver blad från föregående dagen, hvarefter larverne genom hålen i papperet krypa upp till det nya fodret. Har larven spunnit in sig, så måste man gifva akt, att icke fjäriln kryper ut, emedan denne förstör silkesspånaden, hvars tråd har öfver 1000 fots längd. 
Man dödar derföre puppan, enär man endast förvarar de 
finaste kokongerne till fortplantning, på det sätt, att man 
antingen rostar den i en bakugn eller utsätter kokongen för 
heta svafvel- eller vattenångor. Kokongerne ha ett kött- eller 
orangefärgadt eller gult utseende och måste afhasplas till 
härfvor, så vida man ej föredrager att sälja dem som råvara 
till fabrikerne. Man kastar dem, sedan de först äro sorterade, 
i en kittel med hett vatten om 70--75° R., på det att de 
harziga delarne i spånaden må lösa sig. Den derefter följande 
afhasplingen af silkestrådarne är ett kinkigt arbete, hvilket 
erfordrar stor omsorg och på åtskilliga ställen bedrifves i 
särskilda fabriker (filatorier). När kokongerne äro uppmjukade, 
kastar man dem i en kittel, under hvilken underhålles en måttlig
och bredvid hvilken trådhaspeln uppställes. På
en ställning är icke allenast den fyrarmiga
haspeln anbringad, utan också på visst afstånd de
trådhållare af jern, genom hvilka man leder tråden på
haspeln. Genom ett hjulverk flyttar man tråden, allt
efter behofvet, hit och dit samt förenar 4-5 trådar
från lika många kokonger till en hufvudtråd, hvilken
ledes genom de båda ögonen på en jernstång omedelbart
öfver kitteln till trådhållaren. Sedan arbeterskan vid
kitteln, hvilken har att ombesörja afhasplingen, genom
en sudd af rishalm eller björkris om 6 tums längd så
länge borstat och piskat kokongerne i kitteln, tills
de lösa trådarne (flock- eller florettsilket) blifva
hängande vid sudden och sedan hon derefter dragit
kokongerna genom fingrarne, för att fullständigt
befria dem från de lösa trådarne, så inskjuter hon 4-5
trådar genom båda ögonen på jernstången öfver kitteln,
vrider den rundt och sticker dem sedan genom ögat
på trådhållaren, för att härefter knyta dem fast
vid en arm på sjelfva haspeln. Under afhasplingen
har arbeterskan en skål kallt vatten bredvid sig, ur
hvilken hon då och då afkyler trådhållaren. Silkets
godhet beror till en del på omsorgen vid afhasplingen,
ty nu först kommer tvinningen eller filerandet af
det upphärfvade rå silket, hvilket man också kallar
matssilke. Skall silket färgas, tvinnas det löst;
skall det tjena till väft i tyger och göres tråden af
två och flera rå, löst vridna silkestrådar, kallas
det traminsilke; deremot uppstår organsinsilke,
om man sammantvinnar fyra och flera trådar till en,
sedan man först hoptvinnat två och två till en tråd.

Inrättningen af filer- eller tvinnmaskiner, hvilken
en lång tid bortåt var en piemontesarnes hemlighet,
har under sednaste tiden erhållit mångfaldiga
förbättringar och är derföre på olika platser ganska
skiljaktig.

Beskrifningen öfver en sådan maskin skulle
föra för långt in på mekanikens område, hvarföre
det är tillräckligt, när man erfar att
silket i de stora filer-etablissementerna spolas,
på olika sätt tvinnas, renas, göres lösare,
sorteras, kokas i varmt såpvatten, torkas och svaflas,
innan det kommer i handeln.

De åtskilliga slags affall, hvilka vid kokongerna
uppstå från det yttre och inre trådlagret, af
genombitna och förderfvade exemplar samt vid sjelfva
afhasplingen, har man i Schweitz redan länge förstått
att i särskilda spinnerier använda till silkesgarn,
hvilket förekommer under namnet schapp och antingen
begagnas som rent sådant eller blandadt med ylle till
dukar, schawlar, täcken, möbel- och klädningstyger. I
Schweitz upplöser man sidenaffallet före spinningen
genom jäsning, i Frankrike deremot genom kokning i
såpvatten, hvilket sednare förfarande går hastigare
och förlänar råämnet en glänsande hvit färg.

Då silket är en i hög grad hygroskopisk
kropp, tillegnar det sig hastigt luftens samt
förvaringsställets fuktighet, och allt efter det
sednares beskaffenhet kan silkets fuktighetsgrad
stiga ända till 30 procent, utan att det kännes
egentligt vått. Redan för lång tid tillbaka uppstodo
fördenskull i Italien och Frankrike anstalter för
silkets konditionering d. v. s.
för utrönande af dess vattenhalt och verkliga
handelsvärde. Med de allt högre stigande
silkespriserna måste nödvändigt också behofvet och
vigten af dylika anstalter tilltaga, till hvilken
ända några upplysningar icke äro ur vägen.

Ur de åt kokningsanstalten öfverlemnade härfvorne
utdrager man profsträngar och finner genom tvåfaldig
vägning, hvilken kontrolleras samt dubbelt noteras,
dess noggranna vigt. Torkningen af dessa profbundtar
eger derefter rum vid en temperatur om 105 till 108°
Celsius, i hvilken silket under några timmar får
stanna i den genom ånga upphettade torkapparaten
och hvarvid dess aftagande vigt flera gånger noga
bestämmes samt registreras genom den omedelbart
deröfver befintliga vågen. Efter den så funna vigten
beräknas hela balens. Vid större vigtdifferens
mellan de särskilda profbundtarne än 1 proc. eger
ett upprepande af förfaringssättet rum. 

Dylika torkanstalter finnas numera i Bergamo, Brescia,
Crefeld, Elberfeld, S:t Etienne, London, Lyon,
Mailand, Turin, Udine och Zürich. Åt den mest
betydande af dessa anstalter öfverlemnades åren
1853-54 6,357,545 skålpund silke till konditionering.

*



Ill. C. WEIDENHAYN.
Konung Fredrik VII.

Den 19 December 1863 öppnade sig domkyrkans i
Roeskilde portar, för att emottaga det jordiska af
Danmarks siste konung af Oldenburgska huset; "den
siste bland dem, men också den bäste, som utplånat
förfädernas synder", såsom det tacksamma danska folket
uttryckte sig på hans graf.

Allt ifrån början af sin lefnad afskiljd från
hofkretsen och mest van att umgås med medelklassen,
till och med det egentliga folket, lärde sig prins
Fredrik Carl Christian att bli förtrolig med detsamma,
att fatta dess behof. Då derföre Christian VIII
vid sitt regeringstillträde genast förklarade, att
"man maatte blive staaende ved det Gamle", föll det
sig för hans efterträdare ingalunda svårt att tvärt
bryta stafven öfver detta gamla, öfver absolutismen,
att afstå från enväldet
och vid folkets första rop på en författning genast
bevilja en sådan. "Mine Börn", -- sade han, då det
på Christiansborgs slottsplats skockade folket med
ljudelig röst till honom framförde denna önskan, --
"de skal have to". Och det var icke nog med att
han beviljade en författning, -- detta gjorde äfven
ungefär samtidigt Preussens gråtmilde monarch Fredrik
Wilhelm, -- han gjorde mer; han oktrojerade icke denna
författning, han lät folkets ombud sjelfva skapa
densamma, och han höll sig dervid oföränderligt så
länge han lefde. Detta är just kung Fredriks stora
förtjenst, att han alltid och öfverallt var ett med
sitt folk, att han icke vek en hårsmån från det,
som hans i botten danska hjerta sade honom vara det
rätta. Derföre blef han också "kong Frederik den
folkekjære".

Godmodig, blid och vänfast från början, förblef han sådan 
till slutet. Talrika drag af hans enkelhet, hans flärdlöshet 
och godhet hafva blifvit förvarade åt efterverlden. Till 
och med af fordna motståndare, sådana, som hållit efter 
honom strängt under hans visst icke fläckfria ungdomstid, begärde 
han råd och stöd, då han kände deras fosterländska sinnelag. 
Men godmodigheten gjorde honom icke feg; under de första 
svåra åren af sin regering, då upproret, understödt af 
Tysklands hela magt, reste sig emot honom, svigtade han icke. 
Och ännu i sista stunden af sin lefnad såg han med fast blick 
och var hans sträfvan riktad på hans lands och hans folks 
försvar mot detta Tyskland, som under hela hans lefnad aldrig 
upphört att bereda honom bekymmer.

Konung Fredrik VII, son af Christian VIII och prinsessan 
Charlotta Fredrika af Mecklenburg-Schwerin, föddes den 
6 Okt. 1808, blef den 7 Nov. 1826 gift med Wilhelmina 
Maria, dotter af konung Fredrik VI, från hvilken han skiljdes 
1837, hvarefter han 1841 ingick nytt äktenskap med Carolina 
af Mecklenburg-Strelitz, från hvilken han likaledes blef 
skiljd 1846. Konung den 20 Januari 1848, valde han 1850 
sjelf en gemål i grefvinnan Louise Danner, som efterlefver 
honom.

Den vänskap, som förenade konung Fredrik med vår 
konung, är så allmänt bekant, att derom ingenting vidare behöfver 
ordas. I honom förlorade Carl XV en trofast vän; frid 
med hans minne!

*




Några Blad ur en Konstnärs lif,
afSylvia.


Bref till häradshöfding Erik Langendorff från Hugo Axner.

Forsdala den 2 Juni 1861.

Bäste Erik!

Efter flerårigt vistande utrikes är jag för några timmar 
sedan återkommen till fädernehemmet. Det är i dag min 
födelsedag, hvarföre jag för själens öga låtit de tillryggalagda 
tretio åren passera en sorts revy. Icke en enda dag af 
denna flydda tid skulle jag vilja återkalla, så verkligt nöjd är 
jag att helt och hållit hafva gjort sluträkning med det lilla 
upproriska ting, man kallar hjerta. Dess oroliga slag hafva 
nästan afstannat och det slumrar; om det för omvexlings skull 
någon gång vill drömma, så framkallar det blott ljusa bilder.

A propos bilder, så hafva mina blickar med förtjusning 
fröjdats åt de leende taflor, hembygden erbjuder -- huru 
många dyrbara och kära hågkomster återuppväcker den icke!

Jag har genomströfvat parken och gått öfver spången, 
som ligger tvärsöfver den brusande bäcken, och hvilken jag, 
som sexårig pilt, för första gången besteg; huru klappade 
och svällde icke då mitt hjerta af stolthet, när jag lyckligen 
öfverkommen såg mig tillbaka. Ingen härförare kunde vara 
nöjdare med sin största hjeltebragd.

Äfven har jag stått lutad öfver den dansande forsen, uti 
hvilken jag så ofta speglade mig -- huru bizzara, huru 
förändrade återgåfvos ej af det lekande vattnet, den fordne 
gossens drag!

På samma höjd, under de lummiga björkarne, har jag 
hvilat, der jag som yngling drömde min första dröm om ära 
och rykte, samt huru en beundrande efterverld skulle räkna 
mitt namn bland dess utmärktaste konstnärers. Min äregirighet 
är mättad; redan samtiden erkänner mig som utmärkt målare.

Jag är oberoende och fri, men detta oberoende och 
denna frihet plågar mig; jag skulle önska att ha brottats med 
svårigheter och öfvervunnit dem -- det är tungt att vara 
ett lyckans skötebarn, och ändå -- ej vara lycklig!

Huru ensam känner jag mig icke, och huru öde förefaller 
mig ej fädernehemmet; ty jag kan med skäl knappast räkna 
faster Malla och hennes uppasserska som lefvande varelser, 
så etheriska se de redan ut, och så rädda äro de att förorsaka 
det ringaste buller -- det är blott mina egna knarrande 
steg som genljuda i de stora rummen.

Ja, fädernehemmet är öde -- men jag har besökt de 
grönskande kullar, under hvilka mina älskade föräldrar sofva 
sin sista sömn; öfver det stora marmorkorset hängde en 
krans af murgröna, och friska buketter af sammetslika rosor 
lågo på den doftande gräsmattan.

Rörd öfver detta bevis på deltagande, tackade jag vid 
hemkomsten faster Malla, men hon såg helt skygg och 
bestört ut, samt förklarade, att hon ej visste hvem som band 
dessa kransar och buketter, hvilka sedan ett års tid reguliert 
ditlades. Troligtvis är det någon, som åtnjutit några ej 
glömda välgerningar, och på detta vackra sätt ihågkommer 
dem; men åt denna förmodan skakar faster helt misstroget 
på hufvudet, det synes som skulle hon tro på trolleri, så 
mystisk ser hon ut. Dock, hvartill gagnar det att förlora 
sig i gissningar öfver en i det hela så obetydlig sak.

Om du ej är allt för upptagen af stockholmslifvet med 
thy åtföljande affärer och bråk, så slå dig lös och kom hit 
och hvila ut; här är fridfullt och skönt. Detta är egentliga 
orsaken, hvarföre jag skrifver; ty varm och uppriktig är min 
längtan efter barndomsvännen, och sju år hafva förgått, sedan 
vi sågo hvarandra -- huru litet och huru mycket innebär 
ofta en sådan tidrymd!

När vi skildes från hvarandra, yttrade du: Hur kan du 
vara dyster och modlös, när du synes gå en så ljus framtid 
till mötes? -- och jag svarade: en annan gång skall du 
få veta orsaken, men ej förr än jag helt lugnt kan vidröra 
detta ämne.

Denna tidpunkt har nu inträffat, mina känslor hafva gått 
till ro. Mottag derföre medföljande teckning öfver en 
förfluten tid, hvilken så länge qvarlemnade sitt smärtsamma minne.

Möjligtvis kommer du hädanefter att anse mig för en 
fantast, men jag ler åt detta omdöme; ty kom blott ihåg 
att, som artist har jag en viss rättighet att vara det -- ja 
motsatsen vore till och med onaturlig.

Med broderlig vänskap

Hugo Axner.

*

Då jag i Maj 1852 återkom från Lund, som välbeställd 
student, var det stor glädje i hemmet. Min mor tryckte mig 
gång efter annan till sitt bröst, och min far skakade med 
synbar värma och tillfredsställelse min hand, och sjelf kände 
jag mig som en lössläppt fågel.

Om söndagen gick jag i kyrkan efter att framför spegeln 
med ett visst vårdslöst koketteri ha påsatt den lilla blå, 
betydelsefulla mössan. Ingen kunde nöjdare med sig sjelf och 
sin egen visdom ha vandrat stora landsvägen framåt, som 
förde till byns kyrka, allt under vänligt helsande på vänner 
och bekanta. Här och der hörde jag hviskas: "Se der går 
patron Axner med sin son, han har nu blifvit student."

Detta var den glada sidan af mitt dåvarande lif, men 
jag hade också mörka stunder, uppfyllda af fruktan, att jag 
ej skulle få egna min flit och mina sträfvanden åt målarekonsten.

Min far var en hederlig och förmögen landtbrukare, och 
efter som han hade medel att bekosta min uppfostran, så 
önskade han att jag skulle fortsätta studierna. Länge undvek 
jag detta ämne, men en afton, i slutet af Augusti, då vi 
sutto tillsammans i hans skrifrum, yttrade han:

"Nästa termin skall du med allvar börja att läsa på graden. 

Några ögonblick stod jag tvekande framför honom och 
såg på röken, som hvirflade från hans enorma tobakspipa, och 
det förekom mig, som en mängd demoners hufvuden hånlogo 
ur de fantastiska moln den bildade. Slutligen höjde jag 
blicken och svarade:

"Nej, min far, jag kan icke fortsätta studierne; ty jag 
vill bli målare.

"Är pojken förryckt!" utropade han och släppte pipan 
till golfvet.

Äfven min mor sade bedjande:

"Kära Hugo, du frångår väl denna idé! De der drömmarna 
trodde jag du slagit ur hågen."

"Lifligare än någonsin, hängifver jag mig åt dem", 
utropade jag med värma. "Ja, jag känner mig oförmögen att 
välja en annan bana ... Hade jag icke emellanåt kunnat 
tillgripa pensel och palett, så hade jag omöjligt uthärdat med 
boken. Mitt lif skall förtvina, om jag ej får ge ljus och 
form åt de bilder, som röra sig i min själ!"

"Men om du misslyckas", sade min far med stränghet, 
"om dina idéer icke skulle kunna kläda sig i 
dugliga och antagliga former ... hvad glädje skulle väl då 
ett förfeladt lif kunna bringa dig? Förtrampad och 
beledd skulle du klandra dina föräldrars eftergifvenhet till 
denna önskan, åt hvilken du kan vara förvissad jag aldrig 
ger mitt samtycke."

"Låt mig blott försöka", bad jag ångestfull, "låt min 
törstande själ ej försmäkta .. O, låt mig under några 
terminer genomgå akademien i Stockholm, och gör jag då inga 
framsteg, så kan jag ju återvända och fortsätta studierne, 
då jag lofvar att vara så flitig, det jag skall godtgöra den 
försummade tiden."

Min far teg, men jag såg af min mors bedjande blickar 
det hon öfvergått på min sida.

"Om", började hon halfhviskande och något skygg, "om 
Hugo skulle få försöka. Jag tror, det ej är rätt att betvinga 
hans böjelse . . . och som sagdt: ett kort uppskof med 
studierna gör nog inte mycket till saken."

"Inte göra till saken", brummade min far, "fruntimmer 
böra ej blanda sig i affärer, som de ej förstå att bedömma. 
Det är godt och väl att vara hjertnupen, men svag får man 
ej vara . . . och just för det jag håller pojken kär, så nekar jag." 

"Ack, var ej  obeveklig", bad jag innerligt; ty jag såg 
han hade svårt för att bibehålla sig konseqvent.

"Nå, i Guds namn då, men förebrå mig aldrig denna 
svaghet!"

Och nu låg jag vid hans bröst, der jag dolde mitt 
tårdränkta ansigte, och jag darrade af en onämnbar känsla. 
Det förekom mig, som om min själ jublande svingade sig upp 
mot högre rymder.

"Gud välsigne dig, pojke", sade min far med rörelse, "låt 
se du alltid gör ditt gamla ärliga namn all heder, huru än 
händelserne må gestalta sig!"

Min mor tryckte oss till sitt bröst, hon sade ej ett ord, 
men hennes tårade ögon strålade af sällhet.

Nu börjades ett ifrigt samspråkande om den förestående 
resan. Det var ej utan att mina föräldrar voro smått förskräckta 
öfver, att jag ovilkorligen måste till Stockholm, som de 
ansågo för ett riktigt Sodom och Gomorrha, hvarföre 
beslöts, att min far skulle skrifva till en gammal bekant och 
barndomsvän derstädes, hvilken var en välbeställd skomakare, 
samt, om möjligt, få mig inackorderad i hans familj, förmenandes 
att jag i ett stilla borgerligt hus lättast skulle undgå 
lifvets frestelser.

"När jag tänker på denne barndomsvän, kan jag knappast 
låta bli att le", sade skämtande min far, "öfver en viss 
karakterslikhet mellan honom och Hugo; ty lika så säkert, 
som du tror dig vara född till målare, lika säkert trodde han 
sig vara danad till skomakare. Hans mor var en förmögen 
prestenka, och hon ville nödvändigt se sonen bekläda samma 
embete, som hennes salig man i lifstiden innehaft -- men 
pojken lät icke öfvertala sig, utan motstod förmaningar, 
dåningar . . . ja, till och med hot om att hon skulle göra 
honom arflös . . . han blef lästen trogen, och lär aldrig ha 
ångrat sig . . . måtte du blifva lika förnöjsam!"

(Forts.)

*



Prins Fredrik af Augustenburg.

Denne man, som nu gör anspråk på att komma i
besittning af hertigdömena Slesvig och Holstein och
att med tysk hjelp skilja dem från Danmark, är äldste
son till hertigen af Augustenburg. Han föddes på
Augustenburg d. 6 Juli 1829. Sina barnaår tillbragte
han på familjens dåvarande egendomar, hvilka dels lågo
på ön Als, dels på Slesvigs fasta land. Professor
Stephensen var hans lärare. Hans fader var en af de
ifrigaste försvarame af det tyska elementet i Slesvig
och dess företrädesrättigheter, och han tog hvart år,
allt ifrån år 1842, med sig sina söner till Slesvig,
då de slesvigska ständerna voro der samlade, samt
invigde den sålunda tidigt i sträfvandet, att ur
den privata ställningen komma upp till den mera
inbringande och angenäma positionen såsom regerande
hertig. År 1848 skulle så väl Fredrik som hans
broder Christian begifva sig till universitetet
i Bonn. Då ankom den 24 Mars till Augustenburg
på Als, der prinsarne voro, underrättelsen om
den slesvig-holsteinska upprorsproklamationen
af den provisoriska regeringen i Kiel och om att
prinsarnes farbroder, den så kallade prinsen af
Noer, hade förenat sig i upproret. Hertigen af
Augustenburg var då frånvarande i Berlin, för att
der söka hjelp till krig emot sin konung, Fredrik
VII. Befarande att danska regeringen skulle låta
hålla de unga prinsarne i förvar på Augustenburg, i
följd af familjens upproriska handlingar, eller att
befolkningen i norra Slesvig skulle företaga något
emot dem, flydde hertigarne hemligt en morgon på en
båt och kommo till Rendsborg. De begge prinsarne,
som nu voro, den ene 13 och den andre 17 år gammal,
inträdde genast i upprorshären. Prins Fredrik gjorde
fälttåget 1848 i sin farbroders och 1849 i general
von Bonins stab. Sålunda deltog han,
fastän på behörigt afstånd, i träffningarne
1848 och i slaget vid Slesvig samt 1849 i
träffningarne vid Sundeved, Gudsö, Fredericia,
o. s. v. Nederlaget vid Fredericia skedde
på hans födelsedag, hvaraf en kula var nära
att gifva honom ett varaktigt minne, om 
icke sabelbaljan hade skyddat benet. Ytterligare
deltog prinsen i fälttåget 1850 och var i
general v. Willisens generalstab, då denne
företog det misslyckade anfallet mot Idsted och
angreppet mot danskarnes ställning vid Midsunde.
När österrikarne och preussarne ockuperade landet
tog han afsked och begaf sig till sin broder vid
universitetet i Bonn. Efter två års vistelse
der inträdde han i preussiska arméen.
Under tiden afslöts freden och hans fader afsade för
sig och sin son alla slags anspråk på arfsrätt
till Slesvig och Holstein samt lofvade å egna och
familjens vägnar på ära och tro att aldrig
företaga någonting emot konungen af Danmark eller
hans välde samt att ingen af dem någonsin skulle
beträda Slesvigs, Holsteins eller Danmarks jord;
hvaremot familjen erhöll lösepenning för sina
konfiskerade gods. Som man nu ser, har denna
högtidliga lofven icke hindrat hvarken sonen eller
fadern från att bryta sitt hedersord, så snart de sett
ett tillfälle att möjligen kunna föröka sin makt
och sina inkomster. -- År 1856 gifte prinsen sig
med prinsessan Adelaide af Hohenlohe-Langenburg;
med henne har han en son och en dotter.
I preussiska tjensten har han avancerat till major.

Prinsen eger slottet Dolzig i Preussen och den
betydliga egendomen Gräfsnäs i Westergötland,
hvilken för närvarande innehafves på arrende af
häradshöfding Böös.

F—r—i.

*


Ön Philae.Ill. ALEXANDRE DE BARSARCENT
Ön  Philae.

I Nilen ligga tvillingöarne Philae och Bigeh. Den
sednare omkransas af klippor, betäckta med hieroglyfer
och ligger på libyska sidan af strömmen; den andra
betecknas med rätta som "Nilens juvel". Den är alla
resandes förtjusning, så grön, ensam, fredlig,
och har herrlig sund luft. Lepsius säger, att de
åtta dagar som han tillbringade på denna "heliga ö"
bilda ett af hans skönaste reseminnen. På den högst
belägna tempelterrass, hvilken vid östra stranden
sväfvar brant öfver floden, brukade denne resande
efter dagens arbete sammanträffa med sitt sällskap,
för att iakttaga, huru skuggan af det väl bibehållna,
af skarphuggna, mörkglödande sandstensblock uppbyggda
templet allt mera utbredde sig öfver floden och
blandade sig med de svarta, vulkaniska, vildt öfver
hvarandra upptornade klippmassorne. Mellan dessa
utgjuter sig, att jemföra med eldströmmar, den
guldgual sanden i dalen.

Ön, säger den store egyptologen, tyckes först sent
(under Ptoleméene) ha blifvit helig. Herodotus,
hvilken vid perserväldets tid kom upp ända till
katarakterna, omnämner alls icke Philae. Den var
då för tiden bebodd af ethiopier, hvilka också
ännu innehade Elephantine till hälften. De äldsta
byggnader,
hvilka man nu finner på ön, äro uppförda nära
hundra år efter Herodots resa, på dess sydspets,
af Nectanebus, egyptisk konung. 

Mängden af grekiska inskrifter på Philae är otalig. 
Hufvudtemplet var helgadt åt Isis; hon heter här 
företrädesvis "herrskarinna af Philek".

En resande yttrar vid besöket på denna underbara ö:
"Vid stranden väntade en gubbe, hvilken förde oss
omkring på denna förtrollande plats. Han kastade
allehanda saker, de der ej hade något inbördes
sammanhang, Isis, Mohamed och Jesus om hvartannat,
och Pharaonerna samt romerska kejsarne betecknade han
som emirer och sultaner. Vi gingo på vestsidan, från
söder till norr, och läto icke det minsta störa oss af
hans arkeologiska barbarier. Jag vill här icke ingå i
detaljerad beskrifning öfver de minnesmärken, hvarmed
ön formligen tyckes vara betäckt. Den är omkring
1,230 fot lång och 420 fot bred. I Isistemplets
andra gård angifver en inskrift, härrörande från
egyptiska institutet, Philaes läge: 240° 11' 34"
n. br., 30° 34' 16" ö. l. från Paris. Vi hängde
bredvid denna inskrift, å skuggan af en pelare, midt
i Januari månad, vid middagstiden, en thermometer,
som ståndaktigt visade 33° C."

*



Gamla brister och gamla anmärkningar.

I alla tider hafva de menskliga förhållandena haft
fel och brister; och de hafva det än. I alla tider
har det också funnits framsynta män som anmärkt
felen, som bevisat dem, som föreslagit botemedlen
och som gått ned i sin graf utan att hafva sett sina
råd uppmärksammade, sina anvisningar följda. Efter
dem hafva andra män uppstått, som upprepat de gamla
anmärkningarne. Så har det fortgått, slägte efter
slägte. Det har gått långsamt med förbättringarne, men
de hafva dock gått för sig. Det är naturens orubbliga
lag, att allting skall vara i framåtskridande och
närma sig fullkomligheten; men knappast går detta
så senfärdigt inom något af naturens riken, som inom
menniskoverlden.

Mången gång, då man händelsevis öppnar en för många
år sedan utkommen skrift, förvånas man öfver att i
den finna skildringar af samhällsförhållanden och
kulturtillstånd, som äro alldeles lika våra dagars,
och vidare att finna förslag gjorda till ändringar,
hvilka först på den aldra sednaste tiden kommit
till stånd -- eller icke ännu den dag som är hafva
blifvit tillvägabragta. Läser man Cervantes Don
Quizote, så finner man der politiska och sociala
satser framställda, hvilka många stater i Europa ännu
endast känna till namnet. Hoppar man öfver medeltiden,
då idéerna föga utvecklades, och går tillbaka ända
till romarväldet, så möter man både politiska och
moraliska läror, hvilka ännu äro långt ifrån att hafva
genomträngt det menskliga lifvet. Läser man esséernas
och grekernas bästa skrifter, så finner man i dem
många af de herrliga lärdomar, som Christus efter
dem ännu bättre och ännu populärare föredrog, och
söker man i persernas, egyptiernas eller hinduernas
litterära qvarlefvor, så upptäcker man att redan
årtusenden före vår tidräkning voro idéerna i många
fall lika långt hunna -- fastän ej så allmänt utbredda
-- som nu.

Utan att gå så långt tillbaka i tiden, utan hållande
oss till den aldranyaste tidens kulturhistoria,
skola vi framdraga några bevis för riktigheten af
förestående satser.

Under en del af åren 1770 och 1771 -- vid slutet af
Adolf Fredriks regering -- utgåfvos i Stockholm
på oregelbundna tider några tidningsblad
under den besynnerliga titeln "Stockholms
Oordenteligheter". Denna tidning trycktes på
kungliga boktryckeriet i liten oktav; hvarje nummer
var ett halfark eller åtta sidor. Endast sexton
numror utkommo. De äro numera så sällsynta, att vi
endast känna två fullständiga exemplar, som ännu
existera. Man vill veta att författaren var en
Brunkman, om hvilken föga eller intet är kändt.

Denna lilla tidning skildrar på ett lefvande sätt
många sidor af folkets lif och seder på den tiden;
och särdeles
kuriöst är att se huru mycket som då var likt vår
tids bruk och missbruk, ännu kuriösare att läsa
huru författaren då föreslog många förbättringar i
ett och annat, hvilka då ansågos för paradoxer och
orimligheter, men hvilka vår tid dels tillämpat,
dels till riktigheten erkänt. Författaren misstager
sig understundom, går någon gång för långt; men
i allmänhet bedömer han sakerna med en märkvärdig
framtidsblick.

Se här ett exempel huru han föreslår någonting,
som våra grannländer redan allmänt hafva, som vi
ega med lycklig verkan på ett eller annat ställe,
och som det måhända skall vara framtiden förbehållet
att skänka hela Sverge. Författaren säger:

"Det vore önskligt att de som styra folk och land ville likna 
konstnärer Med detta ord menades då ännu handtverkare..

Så snart det blifver bekant uti England att en ny
väfnad af silke är påfunnen i Frankrike, blifver
densamma ofördröjligen eftergjord i England. Hvarför
skulle icke äfven anstå en statsman att antaga en
nyttig lag, som är i bruk hos dess grannar? Vi hafva
likväl funnit oss uti att eftergöra porsliner 
Afser förmodligen anläggningen af porslinsfabriken
å Marieberg vid Stockholm, hvilken författaren tyckes
anse öfverflödig.,
låt oss äfven göra efter det goda som finnes hos våra
grannar, och låt våra grannar vända sig till förmån
hvad de finna förträffligt hos oss.

Det är icke rart att finna trädgårdar, der man ser
frukter bringas till mognad, hvilkas rätta hemvist
är under linien. Vi hafva ju tusentals visa lagar
och nyttiga vanor. Sådane äro de träd och växter som
vi böra låta utplantas; de äro ifrån alla klimat och
böra växa uti allas hjertan. En den bästa lag och
nyttigaste vana finner man uti Holland.

Då två personer äro sinnade att lagföra hvarandra,
måste de aldraförst företräda hos förlikningsdomaren,
som kallas Fridgörare; och då parterna medbringa
advokater eller andra viglare (!) afvisas de genast;
och således tages veden af elden då man ärnar utsläcka
brasan. Fridsdomaren säger då till parterna: Jag
undrar högeligen öfver eder löjliga företagande,
som härmedelst allena viljen förstöra en del af edra
penningar, då j på båda sidor gören eder skada och
förspillen eder tid. Jag vill söka att förlika eder
utan någonderas kostnad. Och då parterna äro allt för
begärlige på rättegång afvisas de till andra dagen,
på det att tidens utdrägt skall kunna bringa dem till
eftertanka. Ändtligen eftersänder domaren parterna
andra och tredje gången: om då deras lystnad icke
kan ändras, så gifves dem frihet att gå
med hvarandra till rätta; och då sker det likasom
brukligt är med illa angripne lemmar uti sjukdom;
de underkastas "fältskärens insigt och knif."

På ett ställe anförer författaren ett klagomål, som
således gudskelof icke är eget för vår tid, men icke
heller i vår tid fullkomligt afhjelpt. Han säger med
sitt kraftiga språk, läggande orden i ett fruntimmers
mun:

"Låt ett fruntimmer få beklaga sig öfver en
oordentlighet som i högsta måtto är stridande
mot anständighets- och höflighetslagarne. Det har
händt mig icke en, utan många gånger, då jag gått på
gatorna, att blifva öfverfallen icke af simpla karlar,
utan af välklädda herrar, som ofta midt på ljusa dagen
ofredat mig med sådana ord som jag icke en gång väntat
mig få höra af den sämsta pöbel. Jag har ej råd att
åka i vagn, ej heller att gå i präktiga kläder och
med min betjent efter mig. Men jag har trott mig
lika fullt ega rättighet att icke blifva oroad. Jag
har hört flera hederliga fruntimmer i min belägenhet
beklaga sig öfver samma öde. Vi töras rättnu knappt
i middagsstunden visa oss ute. Man tar sig friheter
liksom vore vi kände för det odygdigaste lefnadssätt -- 
och de som bära sig så ovärdigt åt pretendera likväl
att hållas för artiga och belefvade. Man kan lätt
sluta till deras vanligaste fruntimmerssällskap af
en så vanhederlig konduit. Förr ansåg en kavaljer
för en skyldighet att visa en allmän höflighet,
särdeles mot fruntimmer: nu sätta unga herrar sin
belefvenhet uti att vara näsvisa och grofva. Särdeles
tro de sig under en gallonerad hatt visa en sådan
slags hurtighet. Jag har frågat efter namnen på
åtskillige af dessa vackra herrar; och om det ännu
händer mig att blifva attackerad, så svär jag att
göra deras namn bekanta för hela allmänheten. Det
gifves ännu så mycket vettigt och hederligt 
folk till, att de böra lära känna och frukta så
nedriga personer som dem jag nu omtalat."

Om det är otvifvelaktigt, att denna råhet i bemötandet
af fruntimmer till en del försvunnit, så är
det säkert att åtminstone i de stora städerna
total förändring inträdt i ett förhållande, som
författaren öfverklagar. Vi hafva blifvit så vana
att se det förslag praktiskt tillämpadt, som han
här framlägger, att hans beskrifning på det förra
tillståndet förefaller oss nästan otrolig. Se
här hvad och huru han talar:

"Det hindrar ganska mycket de nöjen, som man
sommartiden kunde njuta i det gröna, att man så
oändligen dyrt måste betala den minsta förtäring på
våra så kallade värdhus. De svenske hafva i allmänhet
namn för att med litet arbete vilja vinna mycket,
och vederbörande herrar värdshushållare tyckas i
synnerhet göra skäl för denna beskyllningen. Det kan
icke annat än afhålla månge, som eljest hade lust
att depensera några qvällar den vackra årstiden i
godt sällskap, då de veta att deras räkning en gång
skall bli dyr: den som ej har pengar att kasta bort
håller sig heldre derifrån och tillbringar sin tid som
han kan. Men en ännu större olägenhet möter härvid;
det är ojemnheten af kostnaden: jag vet aldrig hvad
jag är skyldig för min förtäring. För samma rätter,
samma vin och till alldeles samma myckenhet får jag
den ena dagen, det ena målet ofta betala dubbelt emot
den andra; och det ser ut som vore det lemnadt till
min spisvärds kapris och despotiska godtycke huru
högt eller huru lågt han for hvarje gång behagar
taxera mig. Jag tillstår för min del att en sådan
kapris faller mig ganska obeqväm och har stundom
oskyldigt bragt mången i förtretlighet, ty när man
efter förra dagens betalning gjort sig till exempel
räkning på en plåts utgift, och derefter tagit pengar
hos sig, men nu emot förmodan nödgas betala 9 eller 12
daler, oaktadt man icke njutit mer än förra gången,
blir man ganska embarasserad, om bekantskapen eller
andra omständigheter ej skaffa en kredit. En sådan
egenvillig taxering tar jag mig den friheten att
anmäla som en oordentlighet och önskar att
dessa tankar måtte göras allmänna, till allmänt eftersinnande.
Det lär bli svårt, om icke omöjligt, att föreskrifva 
vederbörande vissa taxor, hvartill de böra sälja hvar rätt och hvar
portion. Men det tycker jag kunde lätt observeras, att på
alla ställen, inom och utom staden, alltid hvarje dag för 
gästerne låge en sedel som innehöll hvad slags förtäring
der stode till fångs, med utsatt pris
för hvarje slag. En gäst kunde då någorlunda sjelf
göra sin räkning och kommendera in allt
efter sin taskboks tillstånd. Man slapp då uthärda 
ohöfligheter och ovett af en grötmyndig värd, som förargar sig öfver
gästernes dristighet, då de, icke nöjde med hans summariska
uppgift, någon gång begära räkning öfver sitt debet."

I detta förslag af den gamla tidningsskrifvaren för
hundra år sedan ser man vår tids matsedel ligga född
-- denna nödvändighet, hvarförutan vi knappt
kunna tänka oss ett värdshus, det första vi fråga
efter, det första som räckes oss när vi komma
in -- det som numera endast saknas på dessa 
ryktbara gästgifvargårdar, der 
“-- -- man äter bra,
om man matsäck har som duger“,
men eljest icke får någonting att välja på.

Bland de många klasser af samhället, hvilkas "oordenteligheter" 
beröras i den intressanta lilla tidskriften är äfven 
skräddarne.

"Herrar skräddare", heter det, "tillåten mig
att icke förbigå eder. Jag skyller eder för
ingen oriktighet. Långt derifrån: Eder ärlighet
är mig, liksom alla andra, nogsamt bekant.
Lemnen mig dock tillstånd att äska edert svar
på några bifrågor, till ytterligare styrka för min
öfvertygelse om eder redlighet. Vore jag ej
om densamma öfvertygad, så tillstår jag väl
att olikheten i era räkningar fölle mig något 
misstänksam före. Till hvarje klädning jag låtit
göra har åtgått olika alntal kläde, olika mängd
silke, tråd, kamelgarn o. s. v. Samma mästare
har fordrat så olika. Hvad månne vara orsaken 
härtill? Somlige af era ovänner hafva påstått,
att herrarne efter godtycke förfara härutinnan.
Men jag sätter ej tro till sådane beskyllningar.
Imellertid vore det väl om allmänheten något
nogare visste huru mycket af hvarje slag som verkligen
åtgår. I det besynnerliga landet England
har en skräddare, förmodligen med det lofliga skråets
goda minne och samtycke, utgifvit en bok i detta
ämne och noga uträkningar som visa hvad som behöfves
och hvad mästaren kräfver till plägning. Denna
boken behöfde vi hos oss öfversatt, på det ingen måtte
framdeles oroas af onödiga misstankar. Någon af
edert embete, mine herrar, borde åtaga
sig denna berömliga mödan. Han kunde upplysa den
fremmande autoren med noter .... Kanske det i
England åtgår mindre kläde och annat tillbehör
än hos oss. I vårt kalla klimat torde krympningen
vara drygare, ty jag har märkt, att den
merändels är förunderligen stor. Sådant allt
borde tydligen utmärkas. Att knappar, knäband,
m. m. dylikt blifva dyrare då mästaren bestyr
om dem, än då man sjelf skaffar dem, ehuru den
förre kan taga dem i större partier och följaktligen
få bättre köp, det yrkas äfven af någre illasinnade.
Andre sakna silke nästan alldeles i sine kläder
och knapphål etc., skönt det står i räkningen till 9
à 12 daler upptaget. De försäkra, det om
sä  mycket silke verkligen skulle uppgå (åtgå), som
skräddare i sina uppsatser (räkningar) uppgifva,
så borde införskrifningen deraf blifva 
ganska mycket större än den är. Nog har jag bjudit
eder till ett försvara eder; men ...."

Då vi sluta dessa utdrag, som vi hoppas hafva varit
läsaren till något nöje, önska vi, de må äfven
lända honom till den nytta, att han i sin stad
vill verka för, när något nytt förslag blir
framstäldt, att det blir så fort som möjligt 
pröfvadt och, om det befinnes godt, äfven satt i verket
så snart, att barnbarnsbarnen om hundra år icke skola
förundra sig öfver att det ej skett långt förut.F—r—i.

*


Kosmopoliten och Fosterlandsvännen.

Kosmopoliten.

Hvad pratar man så stort om fosterjord 
Och ordar vidt och bredt om söder eller nord? -- 
Det är ett sätt att tala, intet mera, 
Och man sig lärt, en gång, att så parlera. 
Väl mången finner det sublimt, kanske,
Men jag, för min del, kan deråt blott le.

Liksom om sol'n ej lyste lika klar 
Utöfver allt hvad Gud i vishet skapat har, 
Och än i öster, än i vester glödde 
Och arlapurpur, serla rosor strödde; 
Liksom om icke glädtig fågel slog, 
Sin drill i myrtenlund och furuskog.

Är ej hvar ort i verlden lika god, 
Som fläcken, der en gång min egen vagga stod? 
Ack, jo; hvar heldst min lefnadsstig sig kröker 
Och der jag får det skydd, det bröd jag söker, 
Der ligger landet, som jag tjena vill, 
Och något annat känner jag ej till.

Hemsjuka är ett ondt, jag aldrig känt; 
Och aldrig från mitt bröst en hemlig suck jag sändt, 
Då orden: landsmän, modersmål, man fäller. 
Och nationalhat känner jag ej heller. 
Hvar god och ädel man min broder är 
Och för de lumpna jag medömkan bär.

Ensidighet är ej bland fel, jag har 
Och ingen menska än mig mera dyrbar var 
För det att samma land oss en gång hyste 
Och samma stjernor på vår väg då lyste. 
Svensk, tysk, amerikan, turk . . . lika godt! 
Af samma far vi samma arf ju fått.

Tro mig, jag varit ganska vidt omkring, 
Och skådat mången bugt af jordens vida ring, 
Men öfverallt ä' menskorna sig lika: 
Jag onda, goda, fattiga och rika,
Enfaldiga och visa träffat har . . . . . .
Men -- allestäds dock menskan menska var.

Nej, lefve kärleken till hvarje land, 
Som utgått, friskt och skönt, ur Skaparns mästarhand. 
Stor sak om från dess klippor strömmar brusa, 
Om palmer på dess ökenjordmån susa. 
Den känslan hyser -- närer jag med flit, 
Att lefva och att dö som sann kosmopolit.

Fosterlandsvännen.

Jo, jorden är skön! -- hvart på henne man går
Man höje lofsjungande toner.
Hon vittnar om Honom, som stundligen sår
Sin stjernsäd i ändlösa zoner,
Och vårdar sig dock om hvar blomma, hvart strå
Och hvarje insekt, som sig vaggar derpå.

Och visst är hvar menska ett Allfaders barn 
Och bär i sitt bröst ju ett hjerta, 
Tillgängligt för dygden, för frestelsens garn, 
För glädje, hopp, fruktan och smärta . . . 
Åt er då min kärlek, j alle, som bo 
På hvälfvande jordklot, i storm och i ro!

Men högst utaf alla jag älskar ändå
Det landet bland klipporna höga,
Der morgonens stråle från nordhimmel blå
Först kysste mitt vaknande öga,
Jernlandet med skummande forsarnes mängd,
Sin eviga skog och sin sommardags längd.

Hur' dyr är mig Svea, vår urgamla mor! 
Hur' kära dess skogar och dalar; 
Det idoga folk, som der bygger och bor, 
Det klingande språk, man der talar! 
O, får jag det höra på främmande jord 
Jag smälter i tårar . . . jag eger ej ord.

Du höga, med pannan af ålderdom blek
Och ärrig af blodiga strider,
Allvarliga moder, du älskar ej smek,
Ej folk, som i lättja framskrider.
"Arbeta och sträfva!" -- så städse du bjöd,
"Och tvinga naturen att gifva dig bröd".

Mitt torftiga land, men storartadt och skönt,
Vak upp! för din fara ej blunda.
O, blifve med ära och seger du krönt
I strider, som troligen stunda.
Se, lejonet skakar sin yfviga man
Och visar med ramen, åt omtöcknad ban.

Allvise! Allgode! beskydda oss Du!
Den frid, som så länge vi njutit,
O, att Du oss gåfve dess frukter ännu! . . .
Men, om Du har annat beslutit
Så gif mig en graf i min älskade nord,
Förr'n ovän beträder dess frejdade jord.
Wilhelmina.


*



Sagan om den Gode Konungen.

Det var en gång en konung, som prisades som
sitt folks fader och hvars bud och befallningar
gingo ut öfver vidsträckta länder och hafvets
öar. Folket böjde sig i stoftet för honom då han,
sittande på sin gyllene thron med nådens spira
på ett och lagens tveeggade svärd på ett annat
hyende bredvid sig, utdelade belöningar och straff.

Han var en mäktig konung och för hans namn böjde sig
alla och hans hofmän prisade honom såsom den ende, den
mäktige, den rättvisaste och ändå mest förbarmande.

Men den gode konungen visade sig icke alla dagar i
hela sitt majestät. Han älskade sitt folk mera än
att han ville endast tillbedjas och dyrkas; ty han
ville känna fläkten af folkets kärlek, som är mera än
vördnaden och mera än tillbedjan och ödmjukheten. Gick
han så ut bland folket klädd
i en landtmans enkla drägt, ensam, utan hofmän som
prisade hans makt och hans nåd, utan krona, spira
eller svärd.

Några barn, som mötte honom då han sådde en åker med
korn och kärna och ängarne med gräs och blommor --
endast några barn igenkände honom på hans sköna drag
och hans kärleksfulla ögon, och sade: "Det är vår
konung, det är vår fader"; men de äldre igenkände
honom icke och hofmännen sade: "Det kan ej vara
konungen; ty denne bär icke krona och spira och svärd,
och icke heller skipar han rätt och dömmer, belönar
och straffar efter sitt behag, som den hvilken sitter
på sin thron.

Icke kan det vara en konung, som intet hof har,
som går ensam och sår bondens åker och ensam strör
blommor öfver ängarne, utan att vi äro med.

Och så tyckte äfven de äldre, som vant sig vid att se 
till det yttre och glömt sin barnakunskap att se till det inre.

Visserligen var han lika mycket konung då han strödde 
ut frökornet som då han i all sin höghet satt på sin tron; 
visserligen var han lika mycket konung, då hans folk ej ville 
igenkänna honom, som då det kröp i stoftet inför hans fot 
och tiggde om hans nåd. Ty hans värdighet och hans makt 
berodde ej på om det erkändes eller icke erkändes.

Barnen i sitt “oförstånd“ visste mera än de äldre i sin 
öfverklokhet, och följde den gode konungen äfven då han 
visade sig som såningsman; men de nalkades honom lättare, 
de älskade honom i sjelfva verket mera då -- än då han i 
hela glansen af sitt majestät satt på sin tron.

Derför tog också konungen barnen i sitt knä och sade: 
“J hören mig till -- J ären mina, och den, som ej nalkas 
mig som J -- af kärlek, utan endast af fruktan, hör mig ej 
till, är ej en medlem af mitt folk.

Hvem var väl den konungen, sitt folks fader, barnens 
vän? Ack jo! vi känna Honom; ty det är Han, som förlåter 
de gamles öfverklokhet och med Sin kärlek heliggör barnens 
“oförstånd“.

 Onkel Adam.

*



Svenska grufvor.

Första bearbetandet af de svenska grufvorna går tillbaka 
till tiderna före all historia. Derföre har också sagan bemäktigat 
sig dessa grufvors första “begynnelse“. Så heter det t. ex., att Sala silfvergrufva varit “bearbetad nästan invid Christi födelses tid“, såsom gamle Grau, Westmanlands beskrifvare, sjelf icke tyckes anse alldeles osannolikt, ehuru sednare uppgifter förmena henne först vara funnen af en viss “Påpelle“, en af de ester, som deltogo i Österfolkens härjningar på Mälarens kuster under Knut Erikssons tid, och som sedan i likhet med flera sina landsmän stannade qvar i landet. Om huruledes finnen Kåre och hans bock (på finska Kawris) gåfvo första anledningen till uppdagandet af Stora Kopparbergs-grufvan, hafva vi på ett annat ställe utförligare påpekat, likasom sägnen om att Kung Salomo hemtat koppar från Sverige till sin stora tempelbyggnad. På de flesta bland våra jernmalmsfält finnes det en eller annan s. k. “Hedengrufva“; ett namn, hvilket dock icke får tagas alldeles efter bokstafven, ty, om det än icke kan förnekas, att de invandrande stammar., som först införde jernets bruk i vårt land, sjelfva tillgodogjorde sig de jernmalmer, som förefunnos, lär det dock vara högst sannolikt, att icke den egentliga bergmalmen, utan 
de s. k. sjö- och myrmalmerna, gåfvo materialet till de jernredskap, 
som brukades. Dessa lätt åtkomliga malmer torde också 
hafva varit fullt tillräckliga för behofvet, då man besinnar, att 
ännu i våra dagar, sedan bergsbruket uppnått en sådan utveckling, 
icke mindre än 300,000 centner sjö- och myrmalmer årligen 
upptagas i Sverige. (År 1862 steg det upphemtade beloppet 
af sådana malmer till 378,250 centner, det mesta upptaget i 
de tre småländska länen.) Af sådana malmer bestod också 
till en stor del det s. k. osmundsjernet, hvilket jernbergsmännen 
tillverkade, till och med sedan de lärt att med krutets 
tillhjelp lättare åtkomma den egentliga bergmalmen. Allt nog, 
bergshandteringen är af gammalt en svensk modernäring, hvilken 
också blifvit på allt sätt omhuldad af Sveriges regenter, 
bland dem af Magnus Ladulås, hvars för Sala utfärdade 
privilegier äro daterade 1282, -- af Magnus II, som gaf Stora 
Kopparberget nya sådana år 1347 (det kan måhända förtjena 
anmärkas, att Stora Kopparbergets och dess detsamma öfverflyglande lyckliga medtäflare, Åtvidaberg, privilegierades af Erik XIII 1413), -- och af Sten Sture d. Äldre, som 1481 gaf erkebiskop Jakob och hans efterträdare på erkebiskopsstolen en andel af vinsten från det “för några år sedan i Films socken funna silfverberget“, hvarmed menades Sveriges f. n. yppersta jerngrufva, Dannemora, hvilken i början bearbetades efter silfver, icke efter jern, -- ett nytt bevis för det, att jernets brytande i egentliga grufvor tillhör först en jemförelsevis sednare tid.

Nordmarks grufva i Wermland.

Men det är icke desto mindre jernet, som brutit bygd i åtskilliga delar af vårt fädernesland, och detta är icke minst händelsen i den trakt deraf, dit den hithörande illustrationen förflyttar oss. I det bälte af jern, som “naturen lagt kring medjan af Svea“, intager den Wermländska länken, Philipstads Bergslager, ett utmärkt rum. För det, som dessa nu äro, och för den alltjemt stigande utveckling, hvilken de uppnått, hafva dessa bergslager att tacka Store Carl, den barske herren, som fulländade sin store faders verk, men äfven som innehafvare af Sveriges krona aldrig 
glömde sin förkärlek för de länder, som tillhörde hans fordna 
hertigdöme, bland dessa särdeles Wermland. Men redan före 
Store Carls dagar bodde der i landet, -- på Wermlandsberg, 
som de nuvarande Bergslagerna kallades, -- myndiga bergsmän, 
innehafvare af stora skogar och rika jerngrufvor. Om 
den förnämsta bland dessa, Persbergsgrufvan, hvilken nu 
gifver öfver en million centner malm årligen, berättar traditionen, 
att den blifvit upptäckt af en för ett mord biltog dömd 
riddare, som låg gömd på en i insjön Östersjön belägen ö, 
ännu efter honom kallad Riddarön, der han uppehöll sitt lif 
med fiske. Här vandrade han genom skogarne, och då han en 
gång lagt sig ned att sofva fann han vid uppvaknandet 
malmsand i sitt hår. Han lyckades på något sätt att tillställa 
konungen, -- det var Magnus II, säger sagan, -- en skrifvelse, 
hvari han underrättade honom, huruledes “en riddare, gömd 
vid Östersjön, som uppehöll lifvet utan salt och bröd“, gjort 
den vigtiga upptäckten, hvilken han erbjöd sig att meddela 
konungen mot det han sjelf finge nåd. Denna beviljades, och 
från denna stund togos grufvorna i arbete.

Sedan Store Carl blifvit hertig af “Sudermannaland, Nerikie 
och Wermeland“ samt sjelf tillträdt regeringen öfver dessa 
länder, -- i och för sig ett icke föraktligt litet kungadöme, -- 
försummade han icke att göra sig närmare bekant med deras 
naturliga förmåner och produkter. Den stora pest, som under 
namn af Digerdöden år 1350 hemsökte äfven Sverige, sedan 
den förödt hela Europa, hade särdeles rasat i Wermland 
och der ödelagt vidsträckta trakter. Ännu på Carls tid hade provinsen icke hunnit repa sig; framför allt var befolkningen tunnsådd, och armar saknades. Men Carl visste råd. Han lät ditflytta kolonier af Finnar, som efter sitt lands sed svedjade i de stora skogarne och upptogo nya hemman; han inkallade utländningar, kunniga i bergsbruk, och genom dem höjdes provinsens bergshandtering. Sjelf verkade han outtröttligt, öfverallt, färdades litet emellan genom landet, och tillsåg att hans anordningar verkställdes. Det var under en af dessa färder, som han gaf namnet Carls skogar åt den trakt, som ännu kallas Carlskoga, men som då var en fullkomlig obygd, efter några vid sjön Möckeln för de resandes beqvämlighet uppförda stugor, kallad Möckelns bodar. Från hans vistande vid Persberg, der han ofta gästade hos bergsmannen Mattes, har man ännu berättelsen om huruledes hustrun i gården, som bittida på morgonen kom in i hertigens rum, för att hemta hans kläder till rengöring, hörde någonting knäppa i de på en stol liggande benkläderna och, troende att en råtta huserade i dem, med allo magt slog till det förmenta skadedjuret med ett vedträd och dermed krossade hertigens -- ur, en för de goda Wermländningarne fullkomligt okänd tingest. Helst vistades dock Carl hos de rika bergsmännen Nils och Bengt i Wekhyttan, och under vistandet der upprann hos honom planen att bygga en stad på Wermlandsberg. Tillfället gynnade också hans afsigter. 
Bergsmännen hade länge under sin förnämsta stuga hört likasom 
en underjordisk klockringning, trodde derföre, att något spökeri 
der vore å färde, och utbådo sig, då hertigen önskade 
tillbringa en natt hos dem, att han ville hålla till godo med ett 
mer oansenligt sofrum. Men Carl var icke rädd för spöken, 
utan ville nödvändigt tillbringa natten i den af alla andra 
skydda kammaren. Antingen han nu hörde klockringningen eller 
ej, -- nog af, följande morgonen berättade han sina värdar, 
att klockorna ringt hela natten, och lät dem förstå, att här 
vore ett allt för heligt rum för bergsmän att bo på, och att 
en kyrka borde byggas här. Så skedde äfven. Den gamla 
Wermlandsbergs- eller Fernebo-kyrka flyttades hit från 
Kallhyttan, och den nya staden utstakades vid den punkt, der 
Fernsjön och Lersjön förena sig samt falla ut i Daglösen. 
Staden, under hvilken hela den redan i 14:de århundradet omtalade Wekhyttan lades, blef det n. v. Philipstad, uppkallad efter hertig Carl Philip, och privilegierna för densamma utfärdades i April 1611. Carl fick dock aldrig se denna sin skapelse: han dog redan i slutet af Oktober 
samma år.

Till Philipstads pastorat hör annexsocknen Nordmark, från hvars gruffält den motstående teckningen är tagen. “De mest tvärstupande afgrunder“, -- säger en resande, -- “bilda infarterna, hvarifrån de gångar åt alla sidor mynna, hvilka genomkorsa jordens inre, för att befordra den dyrbara malmen upp i dagen. Ofantligt höga trätorn resa sig, inneslutande de kranar och vindspel, förmedelst hvilka tunnan med arbetarne nedfiras och malmen i stället upphissas. Men denna afgrund är endast en del af det djup, dit den djerfva menniskan vågar sig ned, ty den botten, på hvilken man står, bildar blott en afsats, och framför oss gapar en ny klyfta, en ny afgrund, medan nya häftyg ur förfärligt djup upphemta jordens skatter i dagsljuset.“ -- På Nordmarks gruffält bearbetas för närvarande tre grufvor, hvilka, tillika med Tabergsfältet, Finnmåsse- och Finnehyttefälten, höra till Philipstads norra och vestra Bergslag, medan Persbergs- och Yngshyttefälten samt Långsands och Kroppa grufvor höra till Philipstads östra Bergslag. Af de 1,817,000 centner jernmalm, som 1862 brötos i alla Wermlands grufvor, hemtades ensamt från
de tre grufvorna på Nordmarksfältet icke mindre än 209,140 
centner.

 Th.

*



Dam i Kairo.
En lusttur till Egypten.

Pharaonernas gamla land kan man i våra dagar uppnå, 
utan särdeles besvärligheter eller omåttliga kostnader. Icke 
mindre än tre ångbåtsbolag låta sina fartyg regelbundet fara 
till Alexandria. Så har man det dyra “Peninsular and 
Oriental“-kompaniet; dess fartyg äro vanligen starkt öfverfyllde 
med passagerare, hvilkas mål för resan ligger någonstädes i 
Indien eller Kina. De franska paketbåtarne tillryggalägga 
sträckan från Marseille på 7 eller 8 dagar, men äfven dessa 
ångare, hvilka stå i förbindelse med andra, de der från Suez, 
genom Röda Hafvet taga kosan till Indiska Oceanen, äro 
likaledes mindre att rekommendera. Bäst gör man i att i Triest 
gå ombord på en ångare, tillhörande “Österrikiska L’loyd“,
hvilken endast anlöper Corfu och annars går direkt
till Alexandria. Den tillryggalägger resan från Triest
på 5 eller 6 dagar. Dessa L'loyd-ångare äro beqvämare
och äfven billigare, än båda de nämnda bolagens.

Ett vinteruppehåll i Egypten är angenämt. I Kairo
saknar man ingen europeisk beqvämlighet och lefver
dock midt i Orienten. I all sköns maklighet kan man
besöka pyramiderne samt göra en utflykt på jernbanan
till Suez. Men så snart man någon tid vistats i denna
den vigtigaste af alla afrikanska städer, gripes man
af en oemotståndlig längtan att företaga en flodfart
på Nilen, långt utöfver de första katarakterna,
ända till Nubien, öfver Kräftans vändkrets, för att
skåda dessa det gamla Egyptens under, af hvilka
ännu finnas qvar så många praktfulla ruiner. Man
är mätt på hvimlet i en stor stad, som nu räknar
närmare 400,000 själar, och undflyr gerna det skrik,
som hela flockar af åsnedrifvare samtidigt upphäfva,
från bittida på morgonen till sena natten, på ett
halft dussin olika språk. På strömmen råder lugn,
och detta är oss i hög grad önskvärdt.

Den heliga floden, hvars källa först i våra dagar,
om än endast delvis, afslöjats, befares på långa
sträckor af ångbåtar; ja, man projekterar jernvägar
genom Bahinda- och Bischari-öknen; man vill gräfva
segelbara kanaler, för att kringgå de tio strömfallen,
hvilka lägga hinder i vägen för skeppsfarten; man
vill vidare framdraga den elektriska telegrafen till
Chartum, vid sammanflödet af Nilens båda hufvudarmar, 
alltså djupt in i Sudan. Men en tänkande
och observerande resande kommer väl alltid
att föredraga flodfarten på en Nilbark; å en
sådan är han sin egen herre, kan reflektera och
drömma, som honom bäst lyster, fara vidare eller
vända om, allt efter eget godtycke; derjemte finner
han alltid fartyg ligga färdiga, med väl inöfvadt
manskap.

Vanligen bilda de så kallade andra katarakterne, 
strömfallen vid Wadi Halfa i Nubien, de resandes
ändpunkt; längre upp gå endast köpmän eller
vetenskapens sändebud. Man har urval bland åtskilliga
slags fartyg, hvars närmare beskrifning skulle vara
tröttande. I Oktober och November är legan dyrast,
emedan tilloppet af européer under dessa månader är
starkast; i Januari faller den åter. Vanligen taga
tre till sex personer en bark och föra gemensamt
hushåll. Då belöpa sig kostnaderne, i ett för allt,
till omkring 925 riksdaler för farten från Kairo till
Wadi Halfa samt tillbaka; den till Assuan, alltså vid
nubiska gränsen, faller sig naturligtvis billigare.

Men innan man begifver sig åstad, måste man framför
allt uppgöra ett noga kontrakt på arabiska och tillika något
af de europeiska hufvudspråken, låta sitt lands konsulat 
bekräfta samt vederbörande egyptisk myndighet garantera 
detsamma. Sedan kan man vara lugn.

Och nu tillönska vi dem af våra ärade läsare, hvilka
måhända fundera  på en liten "trial-tripp" till
pyramiderne, till Philae, det förtjusande, samt till
Nubien, lycklig resa.




Några Blad ur en Konstnärs lif,
afSylvia.

(Forts. fr. sid. 43.)

Följande dagen skref min far till Stockholm, och medan
svaret väntades rustades min garderob i ordning.

Slutligen ankom svaret och bestod ungefärligen deri:
"Att om kära brors son kunde nöja sig med hvad ett
tarfligt hus m. m. har att erbjuda, så vore han
hjertligt välkommen."

Således återstod blott att packa min reskoffert, och
sedan var jag snart vid målet för all min sträfvan --
skulle jag misslyckas? Nej, jag kände mig stark och
viss om seger.

Mina föräldrar följde mig till den närbelägna lilla
staden, hvarifrån jag med en kanalbåt skulle företaga
resan till hufvudstaden.

Ångbåtsfärder ha i allmänhet något upplifvande med
sig, och man känner i skiljsmessans ögonblick ej den
smärta, man kanhända eljest skulle hafva känt, eller
-- om man gör det, så kufvar och förvisar man sina
känslor till någon enslig hjertvrå, och man försöker
visa fränder, vänner och bekanta ett leende ansigte.

Hvad mig sjelf angick, hyste jag dock ingen
öfverflödig bedröfvelse. Det rosenskimrande hoppet log
så mildt i min själ, och med lugna och tillförlitliga
blickar besvarade jag mina föräldrars forskande och
oroliga ögonkast och jag hviskade: "att alla deras
förmaningar förvarades i troget minne." Kort härpå
stod jag lutad öfver relingen, för att tillvinka
dem ett slutligt farväl, och den lilla gungande och
rykande båten var snart ur deras synkrets.

*

Som jag ej väntades någon bestämd dag, var ingen vid
framkomsten till mötes; hvarföre jag tog en droska
och lät köra mig till ett aflägset qvarter på norr,
der Ohlsonska familjen hade sitt hemvist. Vagnen
stannade framför ett rätt vackert tvåvåningshus.

Jag sprang en trappa upp, der jag påträffade ett
äldre fruntimmer, iklädt en svart sidenrock och en
stor veckad mössa.

Bor skomakaremästaren Ohlsson härstädes, frågade
jag, för att inleda konversationen, i det jag artigt
lyftade på mössan.

Hon jakade, men såg något förvånad ut. Derpå sade jag
mitt namn, då hon genast vänligt fattade min hand,
önskade mig välkommen, samt tillade, att hennes man
snart skulle komma hem; desslikes anvisade hon
ett ganska trefligt rum, der jag lät inbära min
koffert.

Sedermera fördes jag i en stor salong, der ett
fortepiano intog ena väggen, smakfullt anordnade
blomsterbord stodo i fönsternicherna, möblerna
voro af mahogny och öfverklädde med brunt schagg,
stora speglar prydde väggarne och det midt på
golfvet stående divanbordet var öfverhopadt
med gravyrer. 

Ganska förvånad att finna ett så
konfortabelt rum i ett borgarehus, satte jag mig i en
inbjudande emma, medan frun intog ett soffhörn, och
snart voro vi i lifligaste samtal om väder och vind
och resor i allmänhet, men kanalfärder isynnerhet.

Fru Ohlsson förklarade, att hon blef sjuk blott hon
såg en ångbåt, och inkom härvid omedelbart på en lång
beskrifning öfver sina nerver, som att döma efter
hennes ord, måste varit ytterst ömtåliga. Icke utan
någon förvåning betraktade jag den lidande qvinnans
fylliga och rödlätta ansigte. Mina meditationer,
om "huru skenet bedrager", af brötos genom tvänne
unga damers ankomst.

Utan att vara hemmastadd med modets fordringar,
tyckte jag mig likväl kunna svära på, det de voro
klädda enligt dess sednaste föreskrift.

"Mina döttrar", presenterade fru Ohlsson, och jag
bugade mig rodnande för deras forskande ögonkast, men
snart blef konversationen allmän, och jag glömde bort
en viss blyghet, som gosse-åren qvarlemnat. Vi talade
om konst, musik och litteratur, och de lofvade att
med det snaraste blifva mina ciceroner vid beseendet
af stadens märkvärdigheter och konstalster.

Omsider hemkom mästaren. Han var en tyst och allvarlig
man, och jag tyckte han såg ut som en främling i den
eleganta omgifningen.

"Se här är "fabrikören", herr Axner," sade frun. Vi
skakade händer med hvarandra, hvarpå jag framförde
föräldrarnes helsning.

Han klappade mig på axeln och försäkrade, att jag alls
icke vore lik min far, -- bara mödernet, bara mödernet,
tillade han godmodigt leende.

Nu tillsades, att tésupern vore i ordning, hvarpå vi
begåfvo oss till en treflig sal, der ett rikt bord
inbjöd oss.

En ung flicka, hvilken nästan såg ut som ett barn,
serverade den ångande drycken.

"Min systerdotter, Elin Krohn", sade min värd,
i det han vid förbigåendet strök hennes ljusbruna,
vågiga hår. Han gjorde en lätt rörelse med hufvudet,
utan att se åt det håll jag stod.

Efter slutadt husligt bestyr, tog hon plats
vid nedersta ändan af bordet, der hennes späda,
outvecklade gestalt, blott iklädd en svartrandig
bomullsklädning, bjert afstack mot de andra flickornas
eleganta drägt. Den enda hon visade någon synbar
vänlighet var sin morbror. När vi reste oss upp ifrån
bordet, och då han för andra gången strök hennes
silkeslena hår, upplystes hennes ansigte af det
mildaste och ljufvaste småleende, jag någonsin sett.

Kort härefter tog jag godnatt och gick in i mitt rum,
der jag urpackade kofferten, samt sökte göra mig
hemmastadd.

Efter detta förgingo tvänne veckor, under hvilka
jag i mamsellerna Ohlssons sällskap besåg allt,
hvad Stockholm i konst- och naturskönhet har att
erbjuda. Ehuru hösten var långt framskriden,
gynnades våra utflykter af det vackraste väder, och
mitt unga sinne njöt i fulla drag af detta vexlande
lif.

Elin såg jag sällan, men en förmiddag, vid hemkomsten
från det romantiska Haga, mötte jag henne i salongen.

"Hvarföre följer ni aldrig med på våra ströftåg",
frågade jag ovilkorligt.

"Ingen har bedt mig", svarade hon tvärt, för första
gången riktande sina blickar på mig. Uttrycket i dessa
verkligen undersköna ögon verkade på mig som en sorts
förtrollning, och en lång stund sedan hon försvunnit,
stod jag och såg efter henne.

Och hvarföre har ingen bedt henne ... hvad kan vara
orsaken till en sådan uraktlåtenhet, mumlade jag för
mig sjelf, och högt upprepade jag denna fråga till
mamsell Bina Ohlsson, som kort härefter inträdde.

Hon försäkrade skrattande, "att Elin vore så
besynnerlig, det ingen rätt kunde blifva klok på
henne. Att de tvenne år, hon varit i familjen,
hon aldrig hade låtit rätta sig eller låtit någon
inverka på sitt handlingssätt ... att Elin vore
från en småstad och man således icke kunde fordra
någon egentlig savoir vivre af henne; äfvenledes att
till en början de hvar på sitt sätt sökt bidraga
till hennes trefnad och förströelse, fastän hon
stött dem tillbaka och rent af förebrått dem deras
vänlighet, som hon kallade blott för fåfänglighet och
flärd. Förliden vinter hade hon en gång önskat gå på
operan, och likväl skänkte hon bort sin biljett
till en fattig sömmerska, som för tillfället var i
huset, och de måste beqväma sig att under aftonen
sitta bredvid henne eller också blifva hemma; jemte
flera dylika drag, hvarföre man småningom upphört
att bjuda henne, för att ej riskera dylika infall."

De andra damernas ankomst afbröt här beskrifningen
öfver den unga flickans egenheter, och jag drog mig
tillbaka på mitt rum, der jag började vandra fram
och åter. Den unga flickans nyckfulla uppförande och
trollska blick kunde jag icke jaga ur mitt minne.

*

Med all ifver hade jag emellertid börjat mina studier
vid akademien, der jag genom flit och lyckade
ansträngningar snart ådrog mig lärarnes välvilja
och uppmärksamhet. Min tid var så upptagen, att jag
endast helt obetydligt kunde egna mig åt familjens
sällskapslif.

En afton vid jultiden kom jag en gång tidigare hem
än vanligt, salongdörren stod på glänt, och just
som jag gick förbi, hörde jag mitt namn uttalas;
omedvetet stannade jag.

"Hugo är för odräglig sedan han börjat med det
välsignade sudderiet. I förstone trodde jag vi här i
hemmet kunde få någon glädje af honom; ty han kan vara
både munter och liflig, men härmed är alldeles förbi
... han är blott och bart en drömmare och fantast!"

Denna dom uttalades af Binas klingande diskantstämma.

"Nå ändtligen inser du hans rätta värde, läspade
systern Jennys purpurläppar. Från första stund tyckte
jag icke om honom ... Och så tölpaktigt sedan,
att kalla pappa för "mästaren", ehuru han dagligen
på fint sätt tillrättavises härföre; nästa gång tager
jag bladet från munnen och ber honom
säga fabrikör; ty det är harmligt att se våra
bekanta förstulet småle åt vår förlägenhet och hans
malplacerade rättframhet." 

Härvid gjorde hon ett litet uppehåll, samt lättade sitt 
bröst med en djup suck, hvarefter hon fortfor:

"En tid fruktade jag verkligen, att Bina skulle
bli kär i honom, så upphöjde hon till skyarne hans
nattsvarta lockar, italienska ögon, afrikanska
hy, grekiska näsa och hans mun, på hvilken en
nordisk viljekraft tryckt sitt insegel ... ha,
ha, ha, hvad jag är glad att slippa höra alla dessa
förträffligheter oupphörligt upprepade, man kan ledsna
vid det som är bättre. Och huru egenkär sedan ...

"Egenkär tror jag icke, att han är", afbröt henne
nu en mild, halfhög stämma, vid hvars ljud jag
ovilkorligt spratt till.

"Jaså, mamsell visdom, hvad är han då?" inföll Jenny
helt ifrigt. "Är icke den egenkär, som knappast
har gjort några få fjät på konstnärsbanan, redan
talar om sina förhoppningar, sina blifvande arbeten,
utländska resor, ja, till och med om sitt artistiska
rykte?"

"Detta är icke egenkärlek", återtog samma melodiska
stämma. "Det är den inneboende snillekraften, som
uttalar sig. En sådan person får man ej bedömma på
vanligt sätt ... Han vore icke född till konstnär,
om han ej hade fullt medvetande af sin outvecklade,
men mäktiga talang och ..."

Jag hörde knappast de andra flickornas klingande
skratt, som härvid afbröt Elins försvarstal, hvilket
en lång stund, sedan jag var inkommen i mitt rnm,
gjenljöd i mitt hjerta. Huru gerna hade jag ej velat
sluta den hulda förespråkarinnan till mitt klappande
bröst, och jag kände mig stolt och glad som en gud,
öfver att på detta sätt vara uppskattad af henne. Den
unga flickans förtroendefulla tillit, likasom
stadfästade mina egna högt sträfvande förhoppningar.

Då jag senare på aftonen sammanträffade med familjen,
kunde jag ej underlåta att sända Elin en tacksam
blick, men hon observerade den ej och besvarade
knappast mitt tilltal.

Huru samtalet också vände sig, var jag snart inne
på mitt vanliga älsklingsthema, "konsten", och jag
kunde ej afhålla mig från att yttra:

"Hela min sträfvan går ut på att vinna fullkomlighet ...
men huru ofta har jag ej stått framför de gamla mästarnes
arbeten och grufvat mig öfver egen ringhet ... Svaghet och
missmod ha uppfyllt min själ ... dock snart undanträngas
dessa känslor, och jag börjar åter hoppas ... Månne jag gör
orätt häruti, och att det blott är en omätlig egenkärlek, som
hviskar sitt falska språk i mitt hjerta?"

"O, nej!" utropade flickorna Ohlsson enthusiastiskt --
men Elin teg.

"Hur herrligt skall det ej bli, när jag en gång fritt får
svärma omkring i verlden, och se allt lärorikt och skönt";
fullföljde jag, inom mig kännande en viss förbittring öfver
hennes tystnad. -- "Inga band få fängsla min själ, blott i
konsten vill jag se min älskarinna, för den vill jag
lefva och dö!"

"Ni har rätt", yttrade Elin allvarligt, "familjbandet
bör ej fängsla er själ."

Hennes ögon voro nedslagna och en lindrig rodnad
skimrade på de fina kinderne, hon fortfor:

"För att blifva en verklig konstnär, måste man
koncentrera alla sina tankar på uppnåendet af detta
höga mål. Delade känslor, omsorger och bekymmer, dem
kärleken ofta nog föra i släptåg, böra, åtminstone
ej till en början, nedtrycka han sinne."

Leende frågade jag hvar hon samlat detta erfarenhetsförråd.

"Ur lifvet; ty så ung jag är, har jag dock sett få
lycliga äktenskap, och ändå ha troligtvis de flesta
grundat sig på kärlek; "bäst är derföre, att bevara
sin frihet", svarade hon trottsigt tillbakakastande
sitt lilla egensinniga hufvud. -- "Skulle jag någonsin
gifta mig", fortfor hon efter några ögonblicks
tystnad, så får ej kärleken ensam föra maktspråket;
åtminstone får den ej beherrska mitt förstånd. Ett
noga öfvervägande, en opartisk beräkning är långt
klokare, än att lyssna till kärlekens röst ... huru
många ha ej genom en hel lefnads lidande fått plikta
för ögonblickets blinda svaghet."

Härvid kunde jag ej låta bli att skratta åt den
unga flickan, som knappast trädt ur barnaåldern,
likväl med en verdsdams ton redan talade om kärlek
och giftermål. Jag
sade henne detta, men att hon dock ännu vore ganska barnslig, 
eljest hade hon ej talat, utan endast tänkt.

Flickorna Ohlsson skrattade och menade, att Elin vore 
för besynnerlig. Hon sände oss ett vredgadt ögonkast, 
kinderna blossade och munnen halföppnades -- aldrig hade jag 
sett henne mera förtjusande; dock, rodnaden försvann nästan 
lika hastigt som den kom, och ansigtet återtog sitt lugna uttryck.

Förvånad öfver en sådan sjelfbeherrskning, såg jag 
på Bina, som hviskade:

"Så är hon alltid ... jag har ibland sett henne rysligt 
uppbragt, men hon säger dock aldrig ett ord, och inom några 
minuter ser hon åter så lugn ut, som om ingenting i verlden 
kunde rubba hennes sinne ur dess jemnvigt."

"Förlåt, att jag skrattade åt er", sade jag, närmande mig 
Elin, "min afsigt var ej att såra, utan kom sig endast till följe 
af ert lill'gamla resonnement."

Hon fattade min framräckta hand och log så skälmskt 
och gladt, som ville hon härmed bevisa, att hon, om så 
fordrades, ännu kunde vara ett litet obetänksamt barn och svarade:

"Det är mitt eget fel, som kanhända uppfattar lifvet 
från en allt för allvarsam sida, men hädanefter skall jag akta 
mig från att tala förstånd med så oförståndiga varelser, som 
er och kusinerna."

"Och ni anser mig ej allt för ovärdig er vänskap" frågade 
jag bedjande.

"Nej visst icke, huru kan ni falla på en sådan tanke? 
tror ni mig vara så oförsonlig?" svarade hon lifligt, för andra 
gången fattande min hand, hvars sakta tryckning hon besvarade.

Förvirrad stammade jag ett par otydliga ord, emedan 
jag i detta ögonblick ej hade några rediga tankar.

Vi samtalade ej mera med hvarandra på hela aftonen, 
men mina blickar hade svårt för att lösslita sig från den 
unga flickan.

Huru noga betraktade jag hennes anletsdrag, som ej 
utmärkte sig för någon fängslande yttre skönhet: men det var 
liksom ett förklaradt ljus strålat från de stora, mörka ögonen; 
och det milda, vexlande och förtrollande leendet, hvilket 
stundom sväfvade på de svällande rosenläpparne, gjorde att 
hennes inre skönhet framstod i desto klarare dager. Hennes 
utseende talade till min själ -- det var sympatiens makt, 
som fängslade mig. Med tankarne på henne förknippade jag 
snart alla framtidsförhoppningar, och utan henne tyckte jag 
mig icke kunna uppnå rykte, ära och lycka. Hon växte samman 
med mitt hjerta, och aldrig har jag kunnat slita hennes 
bild derur.(Forts.)

*



Några ord om Mormonerna.
Landskap vid Stora Saltsjön.
D:r Charles Turley, som är läkare i unionisternas armé, 
har haft tillfälle att någon tid uppehålla sig i Saltsjö-staden 
och derigenom praktiskt kunnat iakttaga polygamiens 
verkningar inom ett mormon-samhälle. I en medicinsk tidskrift 
i San Francisco har han gifvit en kort skildring af den kropsliga 
och till en del andliga beskaffenheten hos mormon-befolkningen 
i Saltsjö-staden, hvilken har så mycket större 
intresse, som den kommer från en sakkunnig penna:

"Under tiden jag uppehöll mig vid Saltsjön", -- skrifver 
d:r Turley -- "färdades jag mycket bland inbyggarne, besökte 
dem i deras hem, såg dem i deras offentliga församlingar, 
vid deras arbeten och vid deras nöjen; jag tror mig derföre 
med god grund kunna tala om verkningarne af deras egna 
inrättningar, både i socialt och intellektuelt hänseende.

Vid första ögonkastet blir främlingen slagen af den i 
ögonen fallande ringa kroppsliga utbildning, som karakteriserar 
detta folk. En viss svaghet och afmagring är tydlig 
hos dessa menniskor, till hvilken samhällsklass, hvilken ålder 
eller hvilket kön de än må höra, medan man i ansigtenas 
uttryck ser en blandning af slöhet och djurisk vildhet. Detta 
är också i verkligheten deras grunddrag. De äro fogliga och 
undergifna deras förmän, tvära och illasinnade mot främmande, 
och emellan sig sjelfva ovillige och ovänlige. Nästan i hvarje 
ansigte ser man tydligt tecken på sjelfmedvetandet om deras 
förnedring, eller också den för den fräcka sinnligheten 
egendomliga utfordrande blicken. Med få undantag ser man dock 
qvinnorna sky den främmandes uppmärksamhet, som om de 
vore fullt förvissade om hvilken falsk och förnedrande ställning 
de blifvit tvungna att intaga; några äro öfverväldigade 
af blygsel, andra se usla och eländiga ut, under det somliga 
påtaga sig en munter min, för att gifva sig sken af, att de äro 
belåtna i sin usla ställning.

Utan att gå för mycket in på specialiteter, vill jag 
framdraga några af de fysiska egenheter, som påtvinga sig den 
läkare, som färdas bland dessa menniskor. Jemte den 
omtalta svagheten märker man en allmän brist på frisk ansigtsfärg. 
Kinderna äro bleka, grågula och tyda på dålig helsa. 
Ögat är matt och glanslöst, munnen nästan utan undantag 
stor och tjock, -- hela ansigtsuttrycket, hvarigenom 
menniskans högre värde uttrycker sig, är lågt och till den grad 
sinnligt, att det blir högst obehagligt. Jag har aldrig någonstädes 
sett något ömkansvärdare, än qvinnornas ansigten, något
mer motbjudande, än männernas hela
framträdande. Märkligt nog förhåller det sig
likaledes med barnen. Samma stående egenhet i deras
ansigtsuttryck i den albuminösa och försvagade
kroppskonstitutionen, den korta växten, det ljusa
gulaktiga håret, de blå ögonen och den smutsiga
vaxaktiga huden, allt visar tydligt nog på den hos
dem herrskande benägenheten till sjukdom. Skörbjugg
och lungsot finnas mycket allmänt bland barnen,
som i det hela taget, efter många tecken att döma,
äro invigda till en tidig död.

Dessa tecken på demoralisation äro dock mera märkbara
hos ungdomen, än hos de äldre, då de sednare ännu
ej i fullt mått hafva känt verkningarne af detta
förfärliga lefnadssätt. Icke en gång bland stora
städers lastfulla afskum har jag sett en svagare och
dåligare samling af barn. Man skall här förgäfves
söka dessa lifliga, kraftiga barn, som dock äro så
allmänna i alla handelsstäder, och annat är denna
stad icke. De sanitära förhållandena äro här i det
hela goda; med afseende på föda, klimat och andra
yttre förhållanden äro såväl barnen som de vuxne
gynnsamt lottade, och orsaken till så
mycken kroppslig uselhet må vi derföre endast
tillskrifva det religiösa och sociala system, som
här herrskar.

Mormonen är i allmänhet dåligt uppfostrad och
rå. Dans är hans älsklingsnöje, och är ej allenast en
förströelse för honom, utan utgör en väsentlig del
af hans religionsöfning. Hans samtal är i hög grad
innehållslöst och hvardagligt. Hans tankar höja sig
aldrig öfver hans nöjen och hans husliga förhållanden; 
han sysselsätter sig helst med bysladder och
granngårdarnas skandaler. -- Mormonerna, både män och
qvinnor, äro en ömklig race, och när jag sagt, att de
äro arbetsamma, tarfliga och stilla, då äro dessa de
enda goda egenskaper, hvarpå de kunna göra anspråk.

Hvar månggifte herrskar, blir alltid mannens kraft
försvagad, under det qvinnans mognad påskyndas. Som en
följd af den upphäfda naturliga jemnvigten emellan
båda könen, födas dubbelt så många flickor som
gossar. Många barn födas, men dödligheten bland dessa
är långt större, än under monogamiska förhållanden,
och befolkningen skulle aftaga mera än bland vildarne,
om ej så många européer invandrade.
Mormonpresten Josef Smith och hans broder Hyram.
*



Ett ord med i laget vid frågan: "Hvar ligger felet? Hvar botemedlet?"

Det går en klagan genom tiden, hvilken blifvit så
allmän, att man deraf kan sluta till dess befogenhet,
liksom till dess vigt; den gäller bristen på en god
och duglig tjenareklass. Hvar två eller tre husmödrar
äro församlade kommer man straxt på kapitlet om detta
ämne. Stundom har man sett frågan utställd till ett
allmännare behjertande, och sednast har detta skett
i en ganska värdefull artikel, som står i ett af de
nyare häftena af den från Upsala utgående tidskriften:
Läsning för hemmet. Den har till öfverskrift: Hvar
ligger felet? Hvar botemedlet? och till slutmål en
uppmaning till bättre lottade qvinnor, hvilka dertill
hafva tid och tillfälle, att taga sig an fattiga
barn, hvilka nu uppväxa "som små vildar" och skaffa
dem uppfostran i rigtning att en dag kunna fylla
rättskaffens tjenares pligter. Idéen är oss bekant
sedan det för länge sedan förklingade uppropet till
det så-kallade Skydds-syskonförbundet, och bör,
såsom god och välgörande, aldrig falla i glömska;
men är, frukta vi, otillräckligt för det här
påpekade stora ändamålet. Låtom oss antaga, att alla
fattigmansdöttrar finge lära sig att spinna och väfva,
sticka strumpor och sy, tvätta och stryka -- allt hvad
man af en skola for tjenstflickor billigt kan fordra --
att de finge en klar och god kristendomskunskap; att
i deras unga sinnen inskärptes ett strängt begrepp
om vigten af åtagna pligter, en djup aktning för
husbondeväldets rätt, en god vilja att med ödmjukhet
underkasta sig det, och ett varmt nit att med ordning
oeh flit sköta sina sysslor; skulle väl detta stoppa
källan till vår klagan, eller skulle vi derigenom
kunna hoppas att få se den qvinliga tjenareklassen



regenererad? Jag tror det icke. Att uppfostra folk till
menniskor, för att begagna dessa till machiner,
är en uppgift, som aldrig låter lösa sig, och felet,
det stora öfverklagade felet, ligger deri, att vi icke
vilja begripa detta. Samma förnuft som skall upplysa
dem om deras pligter mot husbondefolket kan icke
lemna dem blinda öfver dessas tillbaka. Jag tvekar
icke att säga, att det är en oriktig uppfattning af
det ömsesidiga förhållandet, som gjort bandet mellan
husbönder och tjenare så löst och framkallat en stor
del af de fel, öfver hvilka vi så högt klaga. Vi borde
i första rummet påminna oss, att dessa sednare äro
menniskor, och som sådane underkastade samma behof och
lidelser som vi, men att de, tillfölje af en mindre
vårdad uppfostran, hafva mindre motståndskraft mot
exemplets förförande makt och således icke inom våra
hus och hem ställa dem andra för ögonen, än som kunna
tjena till efterföljd i det goda. Vi borde i allt
vårt förhållande till dem taga åtminstone lika mycket
i beräkningen de förbindelser, som öfverlägsenheten
af vår bildning ålägger oss, som de rättigheter,
en öfvervägande rikedom förlänar oss.

Låtom oss tänka oss en stackars tjensteflicka, så
fostrad som vi ofvan antydde, inträda i ett hus, der
matmodern af sitt kalls vigt endast känner rättigheten
att befalla. Sjelf tröttad af sysslolöshet, hittar
hon på tusende saker, för att sätta sina tjensteandar
i sysselsättning. Hon stökar och bråkar och plågar
sig sjelf med uppfinningar af tusende slag, för att
plåga dem med verkställandet deraf. Hon unnar dem icke
en minuts ledighet, under det hon sjelf icke lägger
hand vid någonting. Hon uppmuntrar dem aldrig med ett
bifallande ord, huru noggrannt och väl de må förrätta
sina sysslor, men hon glömmer aldrig att låta dem
hårdt drabbas af hennes missnöje vid minsta förseelse
eller försummelse. Hon spionerar dem med misstrogenhet
och retar dem genom knot och gnat. Kan man undra,
om tjenaren under sådana förhållanden svalnar i
sitt nit och slappas i sina goda föresatser? Om den
finner lönen och födan, huru rikliga de än må vara,
föga motsvarande bitterheten af ett sådant lif, blir
likgiltig för husets intressen, vårdslös i sina sysslor
och endera reser sig till en motspänstig uppstudsighet
eller förfaller till slö tröghet?

En annan inträder i ett hus, der frun känner allting
annat, än hvad som hörer till en ordnad styrelse af
ett sådant, och lemnar omsorgen derom obetingadt i
tjenstfolkets händer, medan hon sjelf endast tänker
på att kläda sig och sköta sina nöjen. Om förmiddagen
är hon på visiter, om aftonen i sällskap. Allt annat
får gå, som det kan. Toiletten är den vigtigaste
angelägenheten i hemmet och grannlåtens, fåfängans
och bjefsets dyrkan ställes af henne oupphörligen
för den unga tjenstflickans ögon. Hvem kan undra på,
att denna fattas af sin matmors svaghet. Exemplets
inflytande äro vi alla underkastade. Så uppväckes hos
henne begäret efter nöjen och granna kläder, såsom
öfvervägande allt annat; det uppslukar tankarne på
hennes pligter, lockar henne i förförelsens
snaror och kastar henne slutligen i brottets
afgrund. Vi kunde uppdraga ännu många lika litet
tillfredsställande taflor öfver detta ämne, men
vilja ej dermed trötta våra läsarinnor, men fråga
endast: kunnen väl j, hus- och matmödrar, sådane j
vanligast ären, begära, att det skall gå annorlunda
eller att en bättre tjenande klass skall uppstå, då
j icke inrätten edra hus till ett öfnings- utan ett
förödelsefält för de egenskaper, hvilka j affordren
tjenaren? Kunnen j väl med goda samveten vältra
skulden af det onda från edra skuldror på dess? Nej,
mina fruar, söken orsaken dertill hos eder sjelfva,
och betänken om j någonsin öfvervägt eller klargjort
för ert begrepp de pligter, eder ur kristlig synpunkt
åligga såsom husmödrar. Underkasten eder sjelfva en
läro- eller bildningskurs i det ämnet, och j skolen
göra edra hus till de bästa friskolor för en god och
moralisk tjenareklass. 

Tiden är inne att behjerta
saken med allvar. De många utvägar till bergning, som
nu stå den arbetande qvinnan öppna, skola locka många
att söka ett sjelfständigt uppehälle och föredraga
det framför det tjenande lifvet. Antalet af dem,
som beträda detta, skall följaktligen år efter år
reduceras och slutligen stanna vid de odugligaste,
om icke andra förhållanden framkallas. Gören eder
de tjenande till vänner, innan de gjort sig till
edra fiender! Fästen dem vid er med banden af
den anda, som går igenom tiden -- icke tvångets,
utan frihetens. Gören dem beroendet lätt genom
aktning för edra dygder och tillgifvenhet för edra
personer! Lefven och verken i gagn och godhet inom
edert hus! Följen dem i deras sysslor, icke med ett
tröttande och småaktigt öfvervakande, utan med en
omfattande och ordnande blick. Erkännen deras goda
bemödanden, så skall förebråelsen för deras feltag
bli af dubbel verkan. Varen rättvisa! Barnet och
tjenaren hafva en instinktiv vördnad för rättvisan,
och underkasta sig den, äfven då den skipas med
stränghet, vida hellre än den svaghet, som kränker
dem för sin blödighets skull. Låten edra tjenare
hvarken genom lismeri eller tilltagsenhet aftvinga
er otillbörliga eftergifter, utan visen eder lika
stålsatta mot sådana försök, som måna om deras rätt
och trefnad inom ert hus. Den patriarkaliska anda,
som förr rådde inom familjen, gjorde tjenaren, snart
sagdt, till en medlem af densamma. Jag ber er icke
åter införa detta, ty det förgångna kan icke komma
tillbaka; det har haft sin period och förändring
är lifvets vilkor, men jag ber er påminna eder, att
exemplet verkar uppifrån och ned, icke tvärtom. Jag
ber er komma ihåg, att familjhemmet är för qvinnan
hvad staten är för mannen, och de husliga pligterna
hafva för eder den betydelsen, som embetspligterna
för honom, -- pligten att i uppfyllandet af sitt
kall verka till det helas goda bestånd, ja, och
i ännu högre mått, emedan ingen annan myndighet,
än samvetet, bevakar uppfyllandet af edra, och de
högsta af menniskors handlingar kunna icke sättas
under någon kontroll.

S. B.

*



Den tropiska urskogen.

Söder om Guyana utfaller jordens mäktigaste
flod, Amazonströmmen (Maranon, flytande haf)
i oceanen. Denna flod leder sitt ursprung från
Andernas snöbetäckta toppar och näres derefter af
flera tusen mindre floder, som tillströmma från
norr och söder, öster och vester samt oupphörligt
föröka dess vattenmassa. Emellan Amazonfloden och
Orinoco befinner sig ett högst märkvärdigt flodnät,
som lemnar ett slående bevis derpå, att emellan det
bergiga Guyana och Anderna ligger ett lågland. Rio
Negro och Cassiquiare bilda en så fullständig
förbindelse mellan de båda nämnda hufvudfloderna,
att Humboldt, oupphörligen farande på båt, kunde komma
från Orinoco till Amazonfloden, och ingenstädes fanns
något strömfall, som tvingade honom att lemna båten
och låta bära den på sina följeslagares skuldror.
Någonting sådant är blott möjligt i ett verkligt
slättland, i hvilket vattenskillnaden icke utgöres
af berg, utan af träsk.

I denna trakt finnas äfven de s. k. svarta floderna,
som påträffas i alla verldsdelar, floder, hvilkas
vatten är kaffegult,
men, sedt i massa och i floden, ser alldeles
fullkomligt svart ut. Dessa svarta floder uppkomma
utaf vattenbäckar, som rinna öfver torfmossar och
träsk, och der upphemta färgstofter af växter, och
äro omgifna af en yppig vegetation, men sakna allt
lif. Icke nog dermed, att i sådant vatten icke finnes
någon fisk eller mask och naturligtvis intet rofdjur,
emedan de der skulle sakna näring, man ser der ej en
gång någon insekt, någon mygga spela öfver dess yta,
och man njuter den utomordentligt sällsynta, i de
tropiska länderna nästan oerhörda lyckan att vakna,
utan att vara stungen öfver hela kroppen.

Den jettestora flod, som stryker tvärt igenom
hela södra Amerika, erhåller från provinserna San
Paulo's, Minas Geraes och Chiquitos' bergskedjor
sina tillflöden, och allt det land som genomskäres af
de många floderna, af hvilka hvar och en är större än
Rhen, tillhör antingen dessa vidsträckta gräsfält, som
lemna näring åt millioner af de från Europa öfverförda
husdjuren, eller är det beväxt med en ogenomtränglig
urskog, så mycket mer ogenomtränglig, som den under
regntiden är alldeles öfverspolad af vatten och under
den öfriga tiden bildar ett jäsande träsk.

Det egentliga Brasilien ligger söder om Amazonfloden,
men denna tillhör dock, med sina båda stränder och ett
godt stycke af landet norr derom, ända till Guyanas
gränsor, ofvannämnda rike.

Amazonfloden bildar, såsom vi redan sagt, det
egentliga låglandet, och detta räcker så långt, att
en mängd andra floder, som gå från norr till söder,
rinna ned till detsamma, samt derefter uppnå hafvet;
men från Cap Saint Roque längs hela kusten ända till
Montevideo sträcka sig de undersköna berg, som i sig
innesluta alla de tre naturrikenas skatter. Längs
hafvet och isynnerhet vid mynningarne af små floder
finnas nybyggen, som hafva en särdeles lycklig
belägenhet och kunna erbjuda rika skördar, om
brasilianarne voro böjda att arbeta. Men då de icke
äro detta, har förbudet, som nekade alla främlingar
tillträde till Brasilien, blifvit upphäfdt, och
nu lockas isynnerhet de flitiga tyskarne dit genom
falska förespeglingar, men detta har hittills icke
burit de frukter, man hoppats, emedan brasilianarne
äro nog okloka, att icke skona sina hvita slafvar
ens så mycket, som deras egen fördel fordrar.

Emellan hafvet och bergen ligga ogenomträngliga
urskogar, och ingen vegetation kan jemföras med den,
som råder i dessa skogar, hvilka sträcka sig 30 mil
bredt och deröfver från kusten ända till bergen och
öfver dessa nedstiga på låglandets slätter.

Det karakteristiska hos dessa urskogar är den
otroliga omvexlingen. De bestå nemligen icke af ett
slags växter, såsom hos oss, der man finner idel
bok, furu eller ek i en skog, utan de bestå af från
hvarandra skiljaktiga växter, och nästan aldrig ser
man träd af samma slag, utan de äro skiljda från
hvarandra genom långa mellanrum, och dessa mellanrum
åter äro besatta med en mängd träd af otaliga andra
arter. Det, som man hos oss kallar småskog, buskager,
känner man alldeles icke till der; ty trädens kronor
äro sä tätt slutna intill hvarandra, att aldrig någon
solstråle tränger ned till marken, som alltjemt är ett
sumpigt kärr, äfven under den torraste årstiden. Trots
detta, är skogssnåret så tätt, att det synes nästan
ogenomträngligt, och i sjelfva verket kan man endast
framtränga medelst yxans tillhjelp.

Detta skogssnår uppkommer dels af de rötter,
som utsändas från trädens grenar, dels af dem,
som utspringa från de stora vid grenarne fästade
parasitväxterna, hvilkas rötter i början blott äro
tjocka som en gåspenna, men, så snart de uppnå marken,
utsvälla till flera tums tjocklek och blifva ända
till sex, ja tio tum i omfång; slutligen af lianerna,
som i otrolig mängd börja såsom låga smala stänglar,
stödjande sig mot träden, men snart klänga sig upp
efter dessa, omslingra dem med sina armar och strypa
dem med dessa -- ett factum, som man knappt vill tro,
men som är lika sannt som det, att de deraf hafva
fått sitt namn Cipo matador, d. v. s. Cipo: mördaren
eller stryplianen.

Denna farliga lian växer helt oskyldigt upp såsom
ett litet tunnt rör bredvid trädet, breder dervid
ut sig och utsänder, på en höjd af omkring 20 fot,
två armar till höger
och venster, som omslingra trädet och växa hårdt
fast vid hvarandra, der de slutligen mötas. Lianen
växer vidare uppåt och utsänder ytterligare gång
efter annan armar, som bilda sammanvuxna snaror,
hvilka icke kunna sönderslitas. Lianen betäcker på
detta sätt fulla tredjedelen af trädet och beröfvar
det den atmosferiska luftens inverkan, samt gör
det svagt och benäget för att ruttna. Men der,
hvarest armarne omslingrat trädet, strypes detsamma,
de växa så starkt och fast tillsammans, att trädets
safter icke mera kunna cirkulera, utan vid sjelfva
den punkt, der åtsnörpningen skett, inställer sig
röta, för hvilken, i anseende till den i skogarne
rådande stora fuktigheten, trädet snart dukar under,
samt styckevis nedfaller, hvarefter stryplianen,
likt ett spöke, sträcker sina tomma armar i luften,
liksom om den sökte gripa efter någonting. Den
skulle jemte trädet falla till marken, så vida den
icke öfverträffat detta i växtlighet, och redan,
innan detsamma fallit, med sina grenar fattat fäste
i något af de angränsande träden.

Dessa rötter, dessa slingerväxter, dessa än smala, än
tjocka tåg (såsom sådana blifva de allmänt begagnade),
bilda skogarnes snår, och göra det omöjligt att
utan oupphörligt användande af yxan eller bilan
intränga i skogen. Visserligen har brasilianska
regeringen låtit hugga en eller två vägar genom
skogarne, men var också yxan tillräckligt verksam,
för att åstadkomma en uthuggning af 50 fots bredd,
så voro dock ingeniörerna nog enfaldiga och arbetarne
nog lata, att låta de fällda träden ligga qvar på
sitt ställe, så att vägen aldrig blef beträdd och
nu för längesedan är så öfverhöljd af den yppigaste
vegetation, att hela arbetet måste göras om igen, om
det skall leda till något gagn, hvilket likväl icke
faller någon in. Har Spanien ända intill innevarande
tid kunnat hjelpa sig utan vägar, hvarföre skulle då
icke Brasilien kunna det?

Kommer man, vägledd af floderna, in mellan bergen,
så ser man här en annan, mindre yppig vegetation,
ehuru äfvenledes så ogenomtränglig, att blott få
menniskor hafva beträdt dessa bergs toppar.

I vester om desamma, mot det inre af landet, börja
Katingas, slätterna, som ligga ett par tusen fot
öfver hafvet, och på en temligen otacksam jordmån
likväl bära en riklig, ehuru till utseendet torftig
vegetation, nemligen skogar, hvilkas träd under
sommaren förlora hela sin löfbeklädnad, och derföre
erbjuda den högst nedslående anblicken af en utdöd
skog. Man kan nemligen icko föreställa sig, att dessa
träd lefva, att de åter blifva gröna och blomma;
om man kände några isande flägter, om man såge snö,
skulle man visserligen kunna finna sig deri, men det
är ju sommar, och vid hvilken årstid skulle väl dessa
träd grönska och blomma, då de icke göra det nu?

Efter regntiden, käre läsare, då marken åter
gifver näring, blifva de klädda i lika vacker,
grönskande drägt som våra bok- och björkskogar, men
då regntidens vatten efter fem eller sex månaders
förlopp har försvunnit, bortdunstat eller uppsugits
af träden, då synas åter dessa skogar vara utdöda,
och de se så mycket dystrare ut, som agaver och
cactusarter samt många andra växter, om också icke
vackra, dock högst egendomliga, växa straxt bredvid,
samt hafva ett ganska friskt utseende. 

(Ur Zimmermans "Jordens länder och folkslag".)

*



Veracruz och "Tierra caliente".

Veracruz har ofta blifvit beskrifvet, men alla resande
öfverensstämma i, att denna stad är en ovanligt
tröstlös plats och så farlig för lif och lem,
isynnerhet genom den der grasserande gula febern,
att hvarje europé, hvilken dit anländer, liksom
utstår ett slags gatlopp samt ingen timma är säker
om sitt lif. Trakten deromkring är en sandöken, i
hvilken till och med på många ställen hvarje spår
af väg genom blåsten blifvit utplånad, -- Men der
sandöknen upphör, visar sig öfverallt den yppigaste
vegetation i det varma låglandet (tierra caliente) i
full prakt. Omkring tre leguas från Veracruz ligger på
venstra stranden af Rio de Xamalapa den lilla staden
Medellin, hvilken Cortez grundat. Egentligen är
den blott en by, som, jemte många indianska rörhyttor
endast räknar tre stenhus. Dit rider och far man
ofta från det öde Veracruz, för att muntra sig,
samt föranstaltar nattliga fester. Man njuter der
välgerningen af flodbad och lefver ungefär som på de
europeiska badorterne; till och med spelhelfvetena
fela ingalunda. Men framför allt glades ögat af
den yppiga grönskan, ty skogarne äro präktiga med
deras mimoser, drakblodträd, cassier, cocos- och
andra palmer, storaxträd, liriodendron, carolinéer
och jätteormbunkar, hvilka allesammans äro af
utomordentlig växtlighet och genomflätas af präktigt
blommande slingerväxter. Under dessa skuggiga, alltid
gröna löfhvalf tager gerna den europé sin tillflykt,
hvilken i Veracruz
Nattlig fest i "Tierra caliente".


trotsar döden, för att så hastigt som möjligt blifva rik, och 
sedan kunna njuta det snabbt förvärfvade i ett sundare 
himmelsstreck. Man har representanter af nästan alla europeiska 
nationer, äfvensom nordamerikanare, och dessa främlingar 
bilda ett slags sällskapligt samfund, hvars ledamöter till 
största delen umgås ensamt med hvarandra, samt i mån af 
möjligheten inrätta sig efter sina behof och vanor. Med 
mexikanarne undvika de gerna all beröring, som ej är obetingadt 
nödvändig. Främlingarne äro hatade, men de utgöra 
"ljuspunkten i barbariets natt". Vi vilja ytterligare tillägga, att 
Veracruz har lyktor till belysning af gatorna, att asgamar, 
zopilotes, äro ofantligt talrika, sitta på alla tak och förrätta 
tjenst som sundhetspolis: att man för ingen del kan skydda 
sig mot stingmygg genom moskitonät, mot giriga loppor och 
mot zancudos, hvilka krypa i huden och fylla sig med blod, 
tills de bilda ett klot, samt att ändtligen en hel hop andra 
pinande insekter ingalunda fattas, hvarigenom vistelsen i 
denna stad blifver allt annat än behaglig, hvarför alla 
främlingar ha en serdeles motvilja för att uppehålla sig derstädes.

Veracruz' hamn är egentligen alls ingen hamn, utan en 
mycket dålig, ytterst osäker redd; likväl finnes det på Mexikos 
golfkust ingen, som vore bättre. Den har en stendamm, 
molo, hvilken skjuter ut omkring 200 fot i sjön; vid denna 
lägga båtar och små kustfartyg till, och här är alltid ett 
rörligt lif. Redden har många klippor, sandbankar och dålig 
ankargrund, samt erbjuder intet skydd mot de nordliga 
stormarne. Kusten bildar en framspringande båge och tillika 
flera bugter. Österut, gentemot staden, ligger den stora Gallega-banken, 
på hvars nordvestliga kant reser sig fortet San Juan 
de Ulua. I vester ligga ännu flera bankar, och inlöpandet i 
hamnen kan endast ske genom stor försigtighet.

Nämnde fästning eller borg beherrskar Veracruz och ligger 
endast omkring 800 steg från staden. Trots de starka 
murarne och 360 kanoner, har denna borg, hvars uppförande 
kostade 40 millioner hårda piaster, alltså 153 millioner svenska 
riksdaler, flera gånger blifvit intagen. Ön de los Sacrificios 
(Offerön), som ligger på Veracruz' redd, har sitt namn af 
Aztekernas menniskooffer.

*



En försvunnen sjö.

Storsjön i Jemtland afsläpper sitt öfverflödiga vatten 
genom Ragunda-elfven. Den flyter i östlig riktning 
ut mot Östersjön. När den hinner nära gränsen af Medelpad 
utvidgar den sig till en sjö, som är 2 1/2 mil lång, 1/6 mil 
bred på vidaste stället, och hvars största djup är 15 famnar. 
Den kallas Ragundasjön. Äfven Ammerån och Halån 
utgjuta sitt vatten i densamma.

Ragundaelfvens strömfåra gick genom sjön ned emot dess sydöstra ända, 
och löpte der in i Sandviken. När den här möttes af en sandås, 
krökte den sig omkring Qvarnudden och löpte ut i en smal ränna. 
Den väldiga vattenmassan fick straxt vid utloppet ur sjön ett fall 
af 10 fot, och, sammanträngd mellan stränder,
som äro blott 150 fot skiljda från hvarandra, brusade den 
snart fram med förfärande häftighet. En sextondels mil från 
forsens början sänkte sig den klippiga strömbädden plötsligt, så 
att vattenmassan måste göra ett lodrätt fall af 62 fots höjd, 
för att komma ned i bassängen der nedanför. Skummet yrde 
70 fot högt upp i luften. Under fortsättningen af sjelfva 
forsen gjorde den ytterligare ett fall af 21 fot. Hela denna 
sträcka kallades med ett gemensamt namn Storforsen eller 
Gedungsen, och var ett af de ståtligaste vattenfall i norden. 
Efter Storforsens slut antager elfven en stillare karakter och 
blir, under namnet Indalselfven, en af Sveriges största floder, 
som utfaller i Östersjön vid Wifsta varf, norr om 
Sundsvall.

Denna sjö -- Ragunda -- och denna fors -- Gedungsen 
-- funnos, sådana de nu äro beskrifna, intill den 6 Juni 
1796. Då försvunno inom 3 timmar både sjö och fors. 
Der Ragundasjön fordom försåg bygden med fisk, der skörda 
invånarne nu sitt mesta hö och samla det i de på den fordna 
sjöbottnen ("Bottnarne" kallas också dessa marker) uppförda 
ladorna; och der förut sedan årtusenden dånande vattenmassor 
störtat fram, der, på den fordna forsens bädd, vandrar nu 
den nyfikne resanden torrskodd mellan gräs och buskväxter. 
Endast i djupet af de omtalta Bottnarne, framflyter 
Ragunda-elfven fredligt och fortsätter sitt lopp lika stilla
på andra sidan Qvarn-udden, i rak fortsättning af
den förenämnda Sandviken.

Genom hvilken händelse har då en så stor förändring
kunnat så plötsligt försiggå?

Storforsens våldsamhet lade hinder i vägen för en
lifligare handel med trävaror från de ofvanför belägna
socknarne. Något litet bräder sågades der, men de
måste köras landvägen förbi forsen, och kunde först
derefter lastas på båt och föras utför Indalselfven
till lastageplats vid hafvet. Allmogen försökte någon
gång äfven att släppa timmerstockar utför forsen,
"men", heter det i en handling från
1765 -- "nästan hvarenda stock kom
neder på sin ända, antingen skaten eller storändan,
lodrätt, och stjelptes i detsamma omkull och
krossades mot de i förväg lagda klipporna." Alla
ofvanför Ragundasjön vid elfven liggande socknar
önskade således lifligt, att den måtte få ett annat
utlopp. Särskildt intresserade härför voro Ragunda
sockens invånare derför, att om Storforsen kunde
undvikas, skulle laxen komma upp till dem, i stället
för att den nu stannade nedanför forsen, äfvensom
derför, att de skulle vinna ny jord, om sjön blefve
sänkt. Ortens allmoge tänkte i följd häraf, sedan
lång tid tillbaka, på en sjösänkning, och förslag
till utförande häraf kommo allt emellan å bane.
Karta öfver Ragundasjön och Storforsen.
Tre särskilta gånger, med flere eller färre års
mellantid, begyntes arbete för att bereda sjön
ett nytt utlopp. Planen var alla gångerna en och
samma. Den bestod deruti, att man skulle genomskära
Qvarnudden i ungefär samma riktning som en redan af
naturen danad bäck, och skapa en kanal af något öfver
2000 alnars längd, hvarigenom vattnet skulle få ett
utlopp, nästan parallelt med det gamla, men mindre
brådstupande. För att vinna detta ändamål behöfdes
endast att genomskära den sandås, som var belägen midt
för Sandviken. Denna ås var 300 fot bred, dess spets
låg, 30-40 fot öfver Ragundasjöns yta, men 102 fot
öfver Lokängen, på andra sidan. Ofvanstående karta
visar tydligt 
lokalförhållandena. I Sandvikens innersta bugt mötte sjön
en naken lerstrand, som småningom höjde sig till 16
fot öfver sjöns yta. Den stötte mot den med barrskog
bevuxna sandåsen, som här endast hade omkring 20 fots
höjd öfver leran vid dess fot. Gick man upp på spetsen
af åsen, så fann man den stupa tvärbrant ned mot den
108 fot lägre liggande Lokängen. Denna äng var fårad
af en bäck, som kom fram under sandåsen och rann ut
i elfven omkring 1600 alnar från sandåsen. Följande
naturens genom denna bäck gifna anvisning, ville man
gräfva igenom sandåsen. Men, som sagdt, de påbörjade
försöken afstannade tre gånger.

Sista gången -- det var år 1793 -- kom till Ragunda en
man, hvilken var född i socknen nedanför Storforsen,
som i sin ungdom hade sysselsatt sig med att upphandla
virke åt skeppsredarne i Sundsvall, och hade sedan
der sjelf blifvit handlande, men gjort cession, och
hvars äfventyrliga sinne hade förskaffat honom namnet
"Vild-Hussen".

Vild-Hussen erbjöd sin hjelp åt det bolag af bönder,
som hade bildat sig för Ragundasjöns sänkning. Han
hade ringa anspråk -- han erhöll i kost och arvode
för hela företaget ej mer än 100 rdr -- och hans anbud
blef antaget.

Huss öfvergaf de metoder, man hittills följt, för
att genomgräfva sandåsen. Man hade dertill användt
menniskokraft. Huss använde i stället just det
element, som man ville besegra, Han fann en liten
bäck komma från Boberget och falla ut i Sandviken;
den hette Boängsbäcken. Från dess öfre del började
han lägga rännor af urhålkade trädstammar i jorden
och ledde sålunda bäckens vatten 600 fot långt
förbi sandåsen till en från föregående gräfningar
qvarvarande fördjupning, öster om sandåsen. Han
ville sålunda anfalla sandåsen bakifrån och låta
bäckens vatten genomskära den. Men han märkte,
att rännornas svaga vattenmassa endast gjorde ringa
effekt. Den förmådde blott bortspola obetydligt af
den lösa sanden. Derför anlade han en fördämning af
plankor i det erhållna diket, tätade fördämningen
med murbruk, försåg den med lucka och fodrade dikets
eller grafvens sidor med plankor, för att stärka
den. Så lät han Boängsbäckens vatten genom rännorna
flyta ned i denna reservoir. När tillräckligt med
vatten var samladt, öppnade han dammluckan och lät
det rusa ut i Lokängsdälden. Det förde då alltid med
sig massor af sand ur åsen. Allt efter som utskärning
skett, flyttades fördämningen mer tillbaka in i åsen,
sedan först gräfning skett, för att få reservoirerna
nog djupa. Dammluckan bevakades ständigt af två man
och öppnades hvar sjette timma om våren, då det var
mycket vatten, men en gång om dygnet under sommaren,
då det var mindre vatten i bäcken. Sedan åsen var helt
och hållet genomskuren, lät Huss med spade upptaga
en graf genom den leriga stranden mot Sandviken. Den
var fodrad med plankor och 8 alnar djup närmast åsen,
men mycket grundare invid sjön.

Huss blef, både förr än han började sitt företag
och när han hunnit till den punkt, hvartill vi nu
hunnit, afbruten i sitt arbete genom tvister mellan
Ragundaboerna och de nedanför Storforsen boende om
ersättning, i händelse af skada; men om våren 1796
var han oförhindrad att afsluta sitt värf. Dertill
behöfdes endast att låta Boängsbäckens vatten
fortfarande spela genom sandåsen, för att fördjupa
kanalen, så att vattnet ur sjön skulle få tillräckligt
fall. Vattnet var ännu lågt, så att det icke föll
in i lergrafven på Sandvikssidan; men den 30 Maj
visade det sig der, då sjön begynte stiga i följd af
vårflödet. Oförfäradt fortsatte Huss att låta fördjupa
kanalen genom sandåsen, för hvilket ändamål två man
af byalaget turvis släppte på vatten ur dammen.

*

Den 6 Juni var en solig, nordisk sommardag. I den
genom lerstranden öppnade grafven strömmade redan
vatten, tillräckligt att drifva ett sågverk. Det
var afton. Sjön låg spegelklar mellan sina höga
stränder. Solen hade hunnit ett stycke ned mot sitt
läger. Då syntes en båt lägga ut från Sandviken och
med kraftiga årtag drifvas framåt. I båten sutto
Anders Pehrsson från Gisselgård och en hans granne,
hvilka båda återvände från trakten af Lokängen,
der de hade
varit sysselsatta vid den graf, som var bestämd
för -- Ragundasjön. De hade blifvit aflösta vid
dammluckan af två nya vakter. Komna halfvägs på
sjön, träffade de två nämndemän från Forss, hvilka
rodde hemåt, i motsatt riktning. "Få vi fara nya
vägen snart?" frågade den ene, gäckande. "Gerna för
mig", svarade Anders Pehrsson, som redan hade anat
oråd, "men far ej för nära, ty då far ni för sista
gången." 

Knappt hade de begge nämndemännen kommit ur
sigte, förrän Anders Pehrsson märkte, att den först
så stilla sjön blef så strid, att han endast med möda
kunde få båten framåt. Han lyckades dock komma till
den nedanför prestgården belägna landningsplatsen,
der han lade till med båten. Sjön hade då fallit
en aln. De begge nämndemännen sågo vid samma tid
sin båt jaga utför sjön med ilande fart. Som ingen
vind blåste, funno de, att det ej stod rätt till,
utan att någon ovanlig fara hotade dem. De vände
derföre mot land. När de med möda hunnit detta på
några stenkast nära, sågo de båten stanna på det
torra, långt från den förra stranden. På alla sidor
omgifven af en lös lermörja, måste de arbeta hela
natten, för att få båten i land, på det sättet, att
de togo ut bottenbetäckningen i båten och lade den
öfver dyen att stiga på för hvar gång de skulle draga
båten ett stycke framåt. De kamrater, som aflöst
Anders Pehrsson och hans följeslagare och stannat
qvar vid stranden af Lokängen,
fingo der se sjön vältra stora vattenmassor in
i grafven. Inseende faran, lemnade de allt hvad de medhade i
sticket och sprungo uppför Boberget, glade
att åtminstone rädda lifvet. Bullret af
vattnets inströmmande hördes i Walla by, 2
mil nedanför Storforsen. Folket trodde
först, att det var åskan som gick, och
blefvo mycket förvånade häröfver, emedan himlen 
var klar. Men snart förstodo de rätta orsaken.

Ännu starkare hördes detta buller naturligtvis i den
blott 1/2 mil från grafven belägna Österrede by. En
då tjuguårig bondson, Nils Jonsson, har berättat, att
Vild-Hussen hade tillbragt den föregående natten
i Nils Jonssons hem, och då sagt till hans fader:
"i morgon kommer Ragundasjön!" Nils Jonsson tvekade
således icke om hvarifrån bullret härledde sig,
och begaf sig på väg till Storforsen. Vid ankomsten 
dit, fann han ingen märklig förändring hafva
försiggått. Ännu brusade fallet med samma majestät,
ännu kastade det sitt perlskum upp mot himlen. Men
inom kort är allt förändradt. En ofvanom det
lodräta fallet belägen qvarn stannar
-- ty den saknar vatten. Den väldiga Gedungsens dån
tystnar för alltid. Fors-svalgets vatten rinner
tillbaka, i stället för framåt, och på den
svarta stenbottnen, som nu kommer i dagen,
synas fiskarne förläget sprattla. Få menniskor --
om ens någon -- torde hafva skådat en sådan syn,
att ett vattenfall förlorar sitt vatten, och en
fors tager riktning bakåt, i stället för framåt.

Det bör nämnas, att orsaken till sjöns häftiga
utfallande var, att under sandåsen, hvarigenom
grafven gick, icke fanns fast botten förrän 30
alnar under Lokängsdäldens yta. Detta hade hvarken
sänkningsbolaget eller Vild-Hussen brytt sig om 
att undersöka, utan de hade blindt antagit, att fast
botten fanns högre upp mot jordytan. Men när genom
flödets våldsamhet sand och jord fördes undan,
så att grafven blef nästan lika djup som sjöns
botten, måste i det närmaste hela sjön rinna ut.

Omkring klockan 9 på aftonen af förutnämnde dag,
den 6 Juni 1796, hade vattnet brutit sig
väg genom sandlagret i Lokängsdälden. Så väl
Ragundaelfvens vatten -- då högre än i mannaminne,
i följd af häftig snösmältning på fjellarne --
som sjöns vatten störtade ohejdadt in i öppningen,
ryckande med sig stora massor af den skog, som växte
mellan Lokängen och förra elfrännan. I vägen
för den framvältrande vattenkolonnen låg vid gamla
elfvens norra strand, omkring 1000 alnar nedanför
Storforsen, Ö-mon eller Laxboda-holmen en holme
af omkring 20 tunnlands vidd, hvarå Westerede bys
invånare hade sina fiskbodar och fiskredskap. 
Vattenmassan förde hela holmen med dess resliga barrskog
och byggnader utför strömmen. Vid Svarthålsforsen,
der stränderna äro sammanträngda, fastnade holmen
och bildade, i förening med den vid Lokängen
bortskurna skogen, en temligt

stark damm. Vattnet hejdades, reste sig och
hotade att nedbryta bålverket. Men detta höll
stånd. Vattenkolonnen slungades tillbaka och tog
vägen mot Westerede bys egor, af hvilka den skar bort
eller skadade en stor del. Under tiden förstärktes
vattenmassan oupphörligt af nytt tillflöde från
sjön, och rusade ånyo med fördubblad kraft mot
Svarthåls-forsen. Tornande sig upp ända till 40 alnars
höjd öfver vattnets vanliga yta 
I ett häradssynerättens protokoll, hållet den
10 Augusti 1796, uppgifves, att vattnet hade stigit
ända till 100 alnars höjd, hvilket låter otroligt,
men vittnar om hvad intryck händelsen gjort på de
åsyna vittnena., bröt den våta
stormkolonnen löst på bålverket. Dettas motstånd var
nu fåfängt. Det sönderslets, och massor af jord och
träd fördes utför ådalen.

När vattnet hann nedanför Forss kyrka, och stränderna
blefvo lägre, bredde det ut sig öfver dem. En
lappman fick dervid se sin stuga, som han nyss
lemnat så stillastående som vanligt, börja deltaga
i den allmänna rörelsen och, flytande på vattnet,
förfoga sig ett godt stycke längre upp på stranden. En
landsmaninna till honom, gemenligen kallad Lapp-Anna,
som bodde i en stuga i grannskapet, idkade sitt
vanliga yrke, att fläta korgar. Hon tänkte icke på
annat än sitt arbete, aldraminst på gräfningsbolagets
planer, och hon anade således ingen fara, knappast
ens då hon, sittande med sitt korgarbete på golfvet
i den fuktiga stugan, kände att hennes kjol blef
våt. Men då hon kom att se sig omkring märkte hon,
att vattnet steg upp genom golfspringorna. I detsamma
öppnades dörren af en karl från grannskapet, som
uppmanade henne att skynda sig ut, om hon ville rädda
lifvet. Det lyckades ock; och straxt derefter började
äfven denna stuga röra på sig.

Det blefve för vidlyftigt att uppräkna och beskrifva
alla de skador, vattenflödet vållade utefter hela
Indalselfvens lopp, ända till hafvet. Vi nämna blott
några af de väsendtligare förödelserna. Vid Utanede
bortfördes en klippig och med grof skog bevuxen holme,
som höll 200 alnar i längden och 75 i bredden. Sju
särskilda sågverk blefvo förstörda eller illa
skadade. Blott ett enda af de vid Indalselfven belägna
anläggningarne af detta slag undgick förödelsen,
emedan såghuset låg så högt. En qvinna, som i sina
unga år var vittne till skådespelet, sådant det visade
sig längre ned i elfven, har beskrifvit det. Hon satt
nära sin boning på elfvens strand, utlockad af det
vackra vädret. Till sin förvåning fick hon höra ett
väldigt dån komma från öfre delen af ådalen. Dundret
hördes allt närmare och närmare, täflande i styrka
med en närgående åska. Snart ser hon öfversvämningen
midt framför sig. På elfvens till oerhörd höjd stigna
vatten simmar lösryckt skog, jemte bräder, bjelkar,
timmer af förstörda lador, bodar och andra byggnader,
m. m., allt i den vildaste oordning, men så tätt
sammanpackadt, att man tyckte sig kunna gå torrskodd
öfver denna massa, liksom öfver en bro.

I Inrikes-Tidningen för den 5 Juli, samma år
som händelsen timade, fanns införd en väl gjord
sammanfattning deraf, så lydande:

"Vattenfloden, i början af en i vägen liggande
jordmassa, som den intog, något retarderad, upphöjde
sig derefter, uti elfvens mellan höga berg inskränkta
pass, till 40, 30 eller 20 alnars höjd öfver vattnets
vanliga läge, framrusande med en förfärlig hastighet
och likaså all tings förödelse. Alla byggnader och
allt annat störtades och förstördes. Boningsrum,
bodar, lador, redskapshus, alla krono- och
skatte-laxfisken, båtar och fiskredskap, fin- och
grofbladiga sågverk och qvarnar, skogstrakter,
åkrar och ängar; och der desse legat, nedskar
elfven i nya sträckningar nya kanaler, der den
nu framlöper. Allt hvad lefvande i elfven fanns,
förgjordes. Dödade laxar upphemtades sedan i skogen
och öfverst på ängarne, och sönderrifna stycken af
dem sågos hängande uppe i tallqvistarne. Vattnet,
uppfyldt af lera, sand och virke, sattes igenom dess
täta fall utför höjder och backar uti onaturlig
rörelse, och likaså jorden uti nejden deromkring,
så att folket berättar sig hafva känt skakningar,
såsom af en stark jordbäfning. Härvid upphäfdes de
gröfsta träd med rötterna, och skärningarne
derunder visade en afgrund. Till denna vattnets
häftiga rörelse kan ock slutas deraf, att ett gammalt
skrof utaf ett 300 lästers skepp, afhugget till
vattenbrynet, hvilket, nedanför elfvens utlopp,
i hafsstranden låg nedsänkt uti lera och ifyldt
med sand, härvid upprestes öfver stäf och kastades
med kölen upp öfver 300 famnar ifrån förra stället,
ibland ofantliga massor af virke och skog, som ligga
uppvräkte på stränderna, sedan äfven så mycket
och kanske ändå mera bortflutit till hafs. Denna
olyckshändelse inträffade, ifrån början till slut,
emellan kl. 9 och 1 på natten, då folket i de högt
från elfven belägna byarne hvilade, till lycka för
deras lif, men icke för deras egendom. Efter ett
hastigt uppvaknande till kännedom af förödelsen
intog jämmer och bestörtning allas sinnen, då alla
sågo sin egendom och välfärd förstörd; och under
det bedröfligaste eftersinnande, att numera ej finna
foder till bergning för sin boskap, icke säd till bröd
för sina barn och husfolk, sammanlopp folkmängden i
byarna och mötte allestädes hvarannan med tårar och
förtviflan. Bräder och bjelkar, som skulle användas,
att dermed ernå skatt och kläder, fisken, åkrar
och ängar till föda, voro nu förlorade, till och
med lägenheterna dertill, under det skärningarne af
vattnet fortfara och på sina ställen hota sjelfva
byarna."

Under sjelfva flödet blef, märkvärdigt nog, ingen
menniska skadad, men de fortfarande undanskärningarne
af jord kostade 12 menniskor lifvet, hvilka omkommo
i följd af jordras vid stränderna.

Ragundasjön och dess närmaste omgifningar företedde en
dyster anblick efter den plötsliga aftappningen. Den
i dagen liggande sjöbottnen var för det mesta betäckt
af blöt lermörja. Här och der voro fördjupningar,
fyllda med vatten, ur hvilka man kunde taga upp fisk
med händerna. Den allt mer sjunkande elfven förde
ett vatten, till utseendet mycket olikt hvad det
varit. Lerblandadt och grått, strömmade det i ojemn
fart mellan de sönderbrutna stränderna. Än på det ena,
än på det andra stället rasade elfstranden ned, och
begrafde i fallet allt som kom i dess väg. Öfverallt
nedskuro de i elfven nedflytande bäckarne, och visade
i smått enahanda företeelser. Nejdens utseende gjorde
ett vidrigt intryck på hvarje betraktare. Intrycket
är målande framstäldt i en uti orten mycket bekant
länsmans uttryck, när han kom dit på syn: "Här ser
riktigt ut, som om hin onde farit fram med snöplog!"

*

Huss föll sjelf offer för det element, hvaröfver
han velat göra sig till herre. Sedan hans arbete
nått sin fullbordan, blef han intagen på en gång
af den ytterligaste glädje och ett till galenskap
gränsande högmod. De olyckor, som blifvit en följd af
hans oförsigtighet, tycktes ej hafva gjort honom det
ringaste bekymmer. Alla hans tankar voro uteslutande
fängslade vid det storartade mästerverk, han ansåg
sig hafva utfört. Hans förnämsta diktan och traktan
blef att få det tillräckligt kändt. För detta ändamål
skall han ha beslutat, att i en liten båt färdas
utför elfven ned till hafvet, och derefter i samma
båt fortsätta färden till Stockholm. Efter ankomsten
ville han göra kunnigt, att han nu gjort Indalselfven
tillgänglig för båtfart, äfven ofvanför Westerede. Han
insåg dock snart omöjligheten att öfverallt nedanför
denna by färdas i sin lilla farkost, och måste
låta bära båten förbi Svarthålsforsen -- den första
större fors, som han mötte. Vid den egentliga forsens
slut ville han nödvändigt fortsätta resan i båten,
oaktadt strömmen ännu var temligen våldsam. Hans
följeslagare, en gästgifvare och en dräng, afrådde
honom från vågstycket, men förgäfves. De läto ej
förmå sig att stiga i båten, utan förklarade, att
de ämnade gå utmed elfstranden. Huss lät ändå ej
afskräcka sig, båten sköts ut, och reskamraterna
anträdde sin vandring. Snart var farkosten ur sigte,
emedan den doldes af den utskjutande klippstranden,
kring hvilken elfven kröker sig, och hvaröfver de
begge bönderna måste vandra. När de åter fingo elfven
i hela dess bredd i sigte, syntes hvarken Huss eller
hans farkost. Den starka strömmen hade kantrat den
lilla båten. Den återfanns först en fjerdedels mil
från stället, nedanför en annan fors. Liket

efter Vild-Hussen flöt upp i Lidens socken i Medelpad,
ännu längre nedför elfven.

*

Sorg och harm fyllde sinnet hos invånarne i
socknarne nedanför sjön, hvilka lidit så mycket
genom Ragundaboernas företag. Efter långa processer
måste dessa åtaga sig en dryg skadeersättning. De
voro sjelfva mycket bedröfvade öfver det onda, de
oförvarandes gjort, och hade på lång tid ej panna att
resa igenom de nedre elfsocknarne och uppbära deras
förebråelser. Dock hade de ibland sig en qvinna med
trotsigt och satiriskt lynne, som icke kände någon
inverkan af den allmänna nedslagenheten. Hon kallades
Anna i Thorsgård, och var vida känd för sin förmåga
att improvisera ord och musik. Hon diktade en visa,
för att stålsätta sina socknebor, isynnerhet mot
deras närmaste och mest förbittrade grannar, invånarne
i Forss socken, som ligger näst nedanför Storforsen
eller Gedungsen. I denna "Storfors-visa" framställer
hon Forsboernas olycka såsom ett rättvist straff,
för det yppiga lefnadssätt de fört på inkomsterna af
sitt rika laxfiske.

Det heter härom:
"Forss-bo'rna klaga sig hvar man:
Vi ha ej alls att äta;
Vår gröt må bli så tjock han kan,
Men borta är vår väta! Anspelning på spirituosa.
Det får väl Ragundbo'rna si
Hvad tillstånd de ha satt oss i,
Innan de oss ha mättat.

Vår buksorg är visst ganska stor, 
Men harmen är dock större 
På de lomhörda Ragun'bor, 
Som oss ej efterhörde. 
Vi rest visst ned till Hernösand,
Men hvad blef det för sak vi vann? 
Vår Geduns är förstörder." Forss-boerna hade hos landshöfdingeembetet sökt
förhindra gräfningen, men misslyckats.
I denna nöd blifva Forss-boerna tröstade på följande
satiriska sätt:
 "Ni ha långt större heder nu, 
Än ni förut fått hafva: 
För ett lass hö så får ni sju, Uttrycket afser ett knep, som Forss-boerna skulle
under den föregående processen hafva begagnat, för
att få sin blifvande förlust af hö uppskattad till
större belopp än det verkliga. 
Men nöjda ni dock ej kan vara.
Visan slutar med ett trotsande skryt öfver den
välmåga, hvari Ragundaboerna fortfarande befinna sig.
"Ragunda-bo'rna ha än öl, 
Som fräser uti kannan, 
Ja, ost och smör, som de haft förr, 
Och fläsket spelar uti pannan, 
Och fisk de ha' af samma slag, 
Som de ha' haft i fordom dag." -- 
O. s. v.
Frukten för framtiden af den nya kanalens öppnande
förbi Storforsen har varit, att de derofvanför belägna
socknarne allt sedan kunnat årligen afverka och
afsätta allt mer och mer timmer, som nu kan flottas
från skogarne ända ned till Wifsta varf, hvarigenom
betydliga inkomster blifvit allmogen beredd.

Alla förhållanden, rörande Ragundasjöns utgräfning,
äro med stor noggrannhet och förtjenst beskrifna
af pastorsadjunkten J. A. Englund i en af trycket
utgifven bok derom, till hvilken de hänvisas,
som önska närmare kännedom om händelsen.

F—r—i.

*




Min Födelsebygd.

Hell dig, du trakt, på skog och vatten rika, 
Der vinden susar omkring stam och gren: 
Der bäckar leka, hvarje år sig lika, 
Och strömmens fors frambrusar klar och ren; 
Der höjderna, med löf och grönska prydda, 
Sin sommardrägt afspegla uti sjön; 
Der ännu står vid stranden qvar den hydda, 
Der jag fick lära mig min första bön. 

Hell dig, du trakt med dina runda kullar, 
De alster af naturens skaparhand, 
Hvaröfver våren årligen utrullar, 
Den skönsta mattan, ännu någon band; 
Der blomstren, födda utur jordens sköte, 
Omhuldas utaf ljusets lena hand, 
När vår och sommar hafva träffat möte, 
Sitt kärleksmöte här i nordanland. 

Hell dig, du trakt med dunkelgröna skogar, 
Hvars stammar såsom pelarrader stå, 
Och gren med gren ett tempelhvalf hopfogar, 
Som synes vilja upp mot himlen nå, 
Och hvarinunder, som en from prestinna, 
Linnéa anspråkslöst, i ljusets drägt, 
Sitt rökverk, tändt af solen, låter brinna 
Och dofta nejden kring med vindens flägt. 

Hell dig, du trakt, der ekens krona gungar 
I luftens mjuka famn, och bland hvars blad 
Sångfågeln undervisar sina ungar, 
I samma toner, som han sjunger glad; 
Der fjäriln svärmar kring sin rosas kinder 
Långt skönare, jag tror, än annorstäd's; 
Der säf och neckros lägga veka hinder 
På svanens väg, der han vid stranden gläds.

Hell dig, du trakt, der tusen källor springa 
Ur bergets mossbelupna remnor ut, 
Och friskt och klart sitt innehåll frambringa 
I öfverflöd, som aldrig tager slut. 
Ej finns den lustgård uti österlanden, 
Der rikedom och prakt förenta gå, 
Hvar så en källa vattnar hvita sanden, 
Hvar så den trötte kan en svalkdryck få. 

Hell dig, du trakt, der ännu idogheten 
Ses hand i hand med redligheten gå; 
Der jordens barn, dock barn af evigheten, 
Väl veta, att sitt mål de här ej nå; 
Der hvita tempelmuren står vid stranden, 
Så skär, som om ur sjön den nyss gått opp, 
Lik den ur ångrens tårbad komne anden, 
Som kläder sig uti ett himmelskt hopp. 

Hell dig, du trakt, der hulda fadersarmen 
Mig bar, då än jag verlden rätt ej såg, 
Der jag som barn låg invid modersbarmen, 
Förrän jag kände tidens storm och våg. 
Hell dig, du trakt, mig kärast ibland alla, 
Mig dyrbarast af hvarje nejd som finns. -- 
Guds frid jag öfver dig vill nederkalla 
Och än i dödens ögonblick dig minns.

Claës Joh. Ljungström.

*



Några Blad ur en Konstnärs lif,
afSylvia.

(Forts. fr. sid.  52.)

En tid förgick härefter, under hvilken jag njöt
en namnlös lycka. Det var nog för mig att uppfånga
en blick, en rodnad och ett vänligt, uppmuntrande
ord. Långa timmar kunde jag sitta vid hennes sida,
utan önskningar, utan ord, ja, nästan utan tankar --
jag gick som i ett rus.

Dagligen kände jag min ifver afsvalna för
förvärfvandet af en framstående plats vid akademien; 
all inspiration var borta, och det var med en slö
likgiltighet jag såg lärarnes kallsinniga blickar.

Kärleken till Elin bortträngde alla andra känslor,
och ändå hade jag ej haft mod att tala med henne om
den afgudiska dyrkan hon ingaf mig.

Så stodo sakerna i slutet af Mars månad. En afton
kom jag sent hem, efter att flera timmar oroligt
ha ströfvat omkring. Då jag såg ljus i salongen,
gläntade jag vid förbigåendet på dörren. Elin var
ensam, hon satt läsande vid divanbordet; jag gick in
och tog mekaniskt plats vid hennes sida. "Är ni ensam
hemma", frågade jag, för att slutligen säga något.

"Ja", svarade hon rodnande; "ty moster och
flickorna äro bortbjudna till någon för mig alldeles
obekant storhet. Som ni vet, är jag icke road af
sällskapslifvet, och när vi sjelfva hafva främmande
håller jag mig helst undan, så att de flesta ej
veta, att en så ringa person som Elin Krohn finnes
till. Innan jag fick lof att härutinnan följa min
smak, så utkämpade jag mången hård strid med moster,
som nödvändigt ville förströ mig."

Hon log sorgset, och jag frågade ovilkorligt: "Äro
edra slägtingar alltid så vänliga emot er, som de
borde vara."

"Och huru stor vänlighet bör, under dylika
förhållanden, den ena slägtingen visa den andra?"

"Så stor, att den minst lyckligt lottade parten ej
alltför mycket saknar ett förflutet ... Ni saknar
det förflutna?"

Hon lutade hufvudet i handen, men plötsligt höjde
hon det åter -- det var öfversköljdt af tårar.

"Ni gråter", stammade jag.

"Ja", svarade hon, hastigt borttorkande tårarne;
"ty vid er fråga kom jag ovilkorligt att tänka på
fordna lyckliga tider, då min mor ännu lefde. Huru
högt älskade jag henne icke ... hvilka sträfvanden
och försakelser ålade hon sig ej, för att kunna
gifva mig en någorlunda god uppfostran. Jag kan
icke beskrifva den öfverseende mildhet, hvarmed hon
behandlade mitt af naturen häftiga lynne ... och
huru hjertligt hon bad, att jag skulle lägga band
derpå; föreställande mig hvilka framtidsolyckor,
som härigenom eljest kunde uppstå ... på dödsbädden
återupprepade hon dessa förmaningar -- ack, att jag
alltid kunde följa hennes råd!"

Hon teg några sekunder, hvarunder hon syntes återvinna
sitt vanliga lugn, och fortfor: "Mina slägtingar skall
jag lemna, så fort jag får någon passande kondition
... Och nu vet ni någorlunda mitt förflutna lif
och kommande öde."

"Elin, o säg om du ...", men hon afbröt mig
och fortfor brådskande, utan att bemärka min
sinnesrörelse.

"Emellertid får ni ej missförstå mig eller tolka
mina tårar, som en anklagelse mot mina slägtingars
uppförande ... de hafva alltid varit goda och vänliga,
och jag är ej fullt så otacksam, som jag synes. Men,
uppriktigt sagdt, vill jag ej längre ligga dem till
last; ty deras ekonomiska ställning är ej så god,
som en oinvigd betraktare möjligtvis kan föreställa
sig. Jag känner fullkomligt alla de bekymmer, som
nedtrycka morbror; och jag klandrar verkligen hans
bristande mod att ej i tid ha kunnat underrätta sin
hustru och döttrarne om rätta förhållandet. Derföre
har jag, så mycket jag kunnat, sökt motverka deras
fåfänglighet, men förgäfves ... dock nu får
nödvändigheten kanske snart nog
lära dem, hvad de ej förut velat förstå. Nu känner ni
grundorsaken för mitt kanske allt för tvära beteende
mot dem; men jag har ej med lugn kunnat åse en olycka
som, i tide betänkt, hade kunnat undvikas.

Hon reste sig upp för att gå.

"Elin", hviskade jag åter och fattade hennes lilla
hand, som hoplade boken. Den var darrande och kall --
hon försökte draga den tillbaka.

"Elin", upprepade jag, "o, säg att du ej förskjuter
mig, och att denna lilla hand aldrig skall bortstöta
mig!"

Hon satte sig ännu en gång bredvid mig på soffan,
men bortvände hufvudet, och jag behöll den lilla
motsträfviga handen hårdt sluten uti min.

"O, huru högt älskar jag dig icke", fullföljde jag
med passionerad häftighet. "Du är mig kärare än allt
annat på jorden, o säg, att du ej har hjerta att
förskjuta mig."

Nu vände hon emot mig sitt ansigte; det var blekt,
men de mörka ögonen strålade varmare än någonsin.

"Jag förskjuter ingen", hviskade hon, "men jag älskar
er ... icke."

Jag sprang upp, och nu stodo vi midt emot hvarandra:
våra blickar möttes, som tvänne eldslågor, och vi
hemtade båda djupt efter andan.

"Du älskar mig icke", upprepade jag; hvarvid jag
nästan förskräcktes öfver det hesa ljud, som med
möda frampressades ur min förtorkade strupe. "Du
älskar mig icke ... och likväl kan jag ej lefva,
utan att få ega dig ... min varma kärlek skall
slutligen framkalla ett återsvar ... o, låt mig
hoppas ... jag besvär dig derom!"

Men hon vände sig långsamt bort ifrån mig och
gick mot dörren. Förintad, förlamad, utan förmåga
att tala eller tillbakahålla henne, såg jag henne
försvinna. Huru länge jag stod stirrande och blickade
efter henne, vet jag icke. Mitt hufvud brände som
eld, då jag omsider vacklade till mitt rum, der jag
påklädd kastade mig på sängen, ett rof för verklig
sinnesförvirring.

*

Här slutar mitt hjertas historia -- den har aldrig
egt någon fortsättning.

Följande dagen skref jag ett långt bref till Elin,
men hon återsände det ouppbrutet; och veckan härefter
lemnade hon sina slägtingars hus. Jag återsåg henne
ej mera. På mina frågor, hvarthän hon begifvit sig,
svarade man blott: det hon antagit plats i en engelsk
familj, och att hon stod i begrepp att åtfölja
densamma på resan emot hemlandet; vidare upplysning
stod ej att vinna.

Fru Ohlsson försäkrade mig dessutom i förtroende: det
hvarken hon eller döttrarne kände, hvar Elin befann
sig, och att blott hennes man hade reda härpå, samt
skälet för hennes handlingssätt, hvilket han gillat,
och derföre lofvat att förtiga hennes vistelseort.

"Sannerligen jag kan begripa", tillfogade den goda
frun med pathos, "alla Elins besynnerligheter, och
hvarför hon beter sig på detta sätt. Hon har en riktig
äfventyrsanda, och jag tackar Gud, det mina flickor
ej likna henne!"

Utom hus spanade och sökte jag förgäfves efter den
unga flickan; slutligen måste jag foga mig i mitt
öde att för evigt sakna henne.

Småningom återvaknade min slumrande arbetslust, och
gående från den ena ytterligheten till den andra,
började jag måla med en ifver, som nästan gränsade
till raseri -- hvarken kropp eller själ kände någon
trötthet, och mina framsteg voro jättestora.

Emellertid hemsökte snart olyckan den Ohlssonska
familjen, i det "fabrikören" måste göra cession,
tillfölje af att de på sednare åren lefvat utöfver
sina tillgångar.

Sedan den första stormande smärtan lyckligen var
öfvervunnen, blefvo flickorna och fru Ohlsson alltmer
husliga, tills hemtrefnaden småningom återvanns;
ja, den hade kanske aldrig varit större.

Gubben Ohlsons godmodiga ansigte blef alltmer
godmodigt, hans små ögon riktigt tindrade som
stjernor, då han åsåg huru hans äkta hälft, efter
bästa förmåga och så sparsamt som möjligt, bestyrde
sina husliga angelägenheter.

Olyckor och pröfningar föra ofta det goda med sig, att
de i en allt trängre krets förena familjmedlemmarne
kring den husliga härden.

Med många djupa suckar talade man väl till en början
om förflutna tider och fordna vänner, som ej läto
se sig i olyckan -- men suckarne blefvo omsider allt
lättare, tills de ej mer förspordes; och man upphörde
slutligen att tala om den gyllene tid, öfver hvars
fordna tillvaro de snart i hemlighet blygdes. Ja,
det gick till och med så långt, att fru Ohlsson
strängt började klandra alla dem, som lefde öfver sina
tillgångar, hvarvid hon icke skonade sina egna fel.

Gemensamma ansträngningar satte snart den lilla
familjen i stånd att efterhand tillfredsställa sina
fordringsegare, och när slutligen Bina blef förlofvad
med en hederlig handlande, hvars hjerta och beundran
hon vunnit, genom sina husliga dygder, så stod glädjen
högt i taket.

Under tiden fortfor jag att bebo mitt lilla rum, der
jag ofta drömmande framkallade Elins bild. Huru många
gånger lyssnade jag ej i nattens stillhet till hennes
elastiska steg, som jag då så tydligt tyckte mig höra,
hvarvid mitt hjerta klappade med ökad häftighet.

Småningom försjönk jag allt mera i ett melankoliskt
grubbleri, som dock min utrikes resa på ett välgörande
sätt afbröt.

Innan jag reste, hade fru Ohlsson bref från Elin; hon
var då i London och stod i begrepp att gifta sig med
en gammal rik militär. För min sjuka själ var detta
en bitter, ehuru helsosam nyhet. Djupt smärtade det
mig att för alltid hafva förlorat henne; ty hittills
hade jag närt hopp om, att hon skulle återvända
samt, oaktadt sin visade kallsinnighet, ändå en gång
besvara min kärlek. Med allvar föresatte jag mig nu,
att hädanefter bekämpa min böjelse -- striden varade
länge, men min fasta vilja segrade dock slutligen --
och jag kan nu, utan hjertklappning, tänka på henne
och den flydda tiden.

Mina föräldrar understödde och uppmuntrade mina
konstnärliga sträfvanden. Genom min fars rikliga
bidrag, blef jag satt i tillfälle att flera år
uppehålla mig utrikes. För tvänne år sedan träffade
mig i Italien underrätte sen om deras död; de hade
blifvit bortryckte af en smittsam feber. -- Efter
denna stund kände jag ej mer någon hemlängtan;
jag ryste i tankarne vid minnet om, huru ödsligt
det nu måste kännas i hemmet. En dag greps jag dock
plötsligen af begäret att vallfärda till, och gråta
ut vid deras sista hviloplats. Oförtöfvadt företog
jag min hemfärd.

Nu, min vän, känner du allt hvad som rör mitt inre
lif; känslornas såpbubblor kunna ej mer gyckla för min
själ -- och slutligen: klandra ej, att jag uteslutande
lefver för ett minne ... jag är härigenom lugn och lycklig.

*

Bref till häradshöfding Erik Langendorff från Hugo Axner.

Forsdala den 8 Augusti 1863. 

Min vän, min bror!

Hvilka märkvärdiga händelser hafva ej inträffat,
sedan den korta tid, jag skref till dig! O, jag besvär
dig, kom hit och dela min lycka! Som jag är alldeles
hufvudyr, emedan jag nyligen är hemkommen från en
himmelsfärd, må du ej förundra dig, om jag skrifver
under inflytelsen häraf. Den berättelse, jag ämnar
göra, skall blifva så klar och omständlig som möjligt;
på det du ej måtte dela faster Mallas åsigt; ty hon
har i dag, medelst tydliga vinkar, helt vänskapligt 
låtit mig förstå, det jag utan tvifvel mistat
förståndet. Hon sitter och stickar vid salsfönstret,
och hennes misstrogna ögon följa med märkbar oro min
rastlösa penna.

Men nu till saken, och jag vill börja vid början:

Då jag emottog ditt svar, blandadt med verkligt
deltagande och fint gyckel öfver min pjunkiga
känslofullhet, hvars tillvaro jag i en svag stund
biktat för dig, gladde jag mig nästan öfver, att du
ännu en tid var förhindrad att komma; ty jag fruktade
hädanefter möta din frågande, satiriska blick.

Emellertid fortfor jag att föra en enstörings
lefnadssätt. Vecka efter vecka försvann, utan att jag
kände mig böjd göra besök i granngårdarna. Blott i
prostgården hade jag varit några gånger, af den orsak,
att dess belägenhet är utmed kyrkogården, dit jag
vanligtvis om aftnarne ställer min kosa. Dessutom
målade jags ifrigt på en stor altartafla, som jag
ämnade skänka till byns kyrka.

En afton gick jag ut, något tidigare än vanligt,
och styrde af en händelse mina steg åt en annan
riktning, tills jag inkom på en biväg, som ledde till
en skogsdunge, der fordom en liten grindstuga stått
på en höjd, och till hvilken jag stundom åtföljt min
mor med lifsförnödenheter åt en gammal ofärdig gumma.

Stugan var försvunnen: i dess ställe stod der en
storartad italiensk villa, som med sitt platta tak och
något fantastiska byggnadsstil, hängande balkonger och
slingerväxter, aftecknade sig på ett förtjusande sätt
mot den mörkgröna bakgrunden. Jag gick närmare och
stödde mig mot staketet, som omgaf den i engelsk
smak anlagda trädgården, hvilken genomskars af
en sorlande bäck. Rundt omkring byggnaden voro
praktfulla blomstergrupper, hvars doft kringfläktade
mig. Mina ögon hvilade länge på denna leende tafla,
hvilken aftonsolen öfvergjöt med sitt rosenfärgade
guldskimmer, och hvilket strålande återkastades från
de skimrande fönsterrutorna. Helt bländad, vände
jag omsider bort mina blickar från detta luftiga
féeslott, då en liten flicka, snarlik en elfva,
kom framsväfvande från en rosenbuske.

Hon nalkades långsamt och tvekande, samt fästade sina
stora, mörka ögon helt nyfiket på mig.

Jag nickade vänligt åt henne, hvarefter hon bad mig
komma in i trädgården, så skulle jag få många vackra
blommor. Jag följde inbjudningen, ty jag har en stor
förkärlek för barn, i synnerhet när de äro vackra
och synas väluppfostrade.

Under en blommande jasminhäck satte jag mig på
en bänk, och var snart i lifligt samtal med den
lilla, som svärmade från blomma till blomma, lik
en yr och lekande fjäril. Hon sade sig heta Mary
efter sin farmor, och att hon var fem år gammal,
samt att hennes pappa dött, då hon var liten som
en docka. Att hon hade rest en lång, lång väg i
sällskap med sin guvernant, samt att hennes mamma,
som bodde i det vackra huset, ofta var ledsen och
grät mycket. Slutligen bad hon, att jag skulle följa
med till hennes mamma, och försäkrade under många
nickningar, det hon skulle blifva mycket glad, om
jag ville komma. Jag lofvade göra det en annan gång,
men att min visit nu uteslutande gällde henne. Leende
räckte hon mig sin lilla mun till afskedskyss,
och det föreföll mig. som hon förstod och kände sig
smickrad öfver det företräde jag egnade henne.

Långsamt vandrade jag derifrån, och då jag blickade
tillbaka, stod den lilla flickan vid grinden och
vinkade emot mig med sin röda silkeschalett, som hon
löst från halsen.

En stund härefter sammanträffade jag med prosten,
och vi följdes åt emot hemmet. Jag gjorde mig genast
underrättad om villans egarinna. Förvånad, att jag
ej förr sport till bygdens intressantaste nyhet,
berättade han: att villan tillhörde en rik engelska,
hvars namn var mrs Milford. För några år sedan skulle
hon ha rest genom denna trakt och blifvit så tjusad
af det lilla skogstorpets ensliga och pittoreska
läge, att hon genast gjort sig underrättad om det
vore till salu, hvilket bejakades, och efter en
proportionsvis stor köpesumma blifvit egarinna till
den lilla kojan. Härefter hade hon snart låtit påbörja
byggnaden till ofvannämnde villa, dit hon för ett år
tillbaka flyttade med sin familj.

Straxt efter ankomsten till orten hade hon en gång för
affärers skull varit i prostgården; man besvarade
snart hennes visit och inviterade henne desslikes till
en större bjudning, som man föranstaltade för hennes
skull. Oaktadt hon varit sjelfva älskvärdheten, hade
hon likväl svarat, det hon flyttat till sitt lilla
"skogstorp", för att undvika allt sällskapslif.

Som rik och enka, hade hon naturligtvis varit utsatt
för nyfikenhet, beundran och tadel; men detta tycktes
icke störande inverka på henne, emedan hon inneslöt
sig i "skogstorpet", likt snäckan i sitt skal, och
ganska få hade sammanträffat med henne. Desslikes
påstod han bestämdt, att det var hon, som låtit
bekransa mina föräldrars grafvård, ehuru hon härmed
syntes vilja gå hemlighetsfullt till väga, och att
det såvida lyckats; ty först sedan i går visste han
detta med säkerhet. Leende bad han mig försöka min
lycka hos den oåtkomliga sköna, som så lifligt måste
intressera sig för mina angelägenheter.

Upprörd och nedslagen, utan att veta hvarföre,
kunde jag efter detta ej bringa mrs. Milford ur mitt
hufvud. Följande dagen var jag åter på den lilla
skogsvägen, och jag föresatte mig att se denna mrs
Milford, som så oförmodadt trängt sig in i mina
tankar.

Lilla Mary lät ej vänta på sig, hon mötte mig straxt
utanför grinden. Jag frågade om hennes mamma vore
hemma, hvartill hon jakade. Hon bad mig följa sig
till en närbelägen kulle, der hon påstod växte så
många mogna smultron, dem hon ville plocka åt henne.

Jag följde den lilla, som ömsom ilade förut, ömsom
helt betänkligt gick utmed min sida. Framkomna till
kullen, började vi söka, och funno också några bär,
dem hon triumferande höjde i sin lilla hand. Med
utropet:

"Här kommer mamma", sprang hon hastigt bort ifrån
mig. Icke utan hjertklappning blickade jag åt det
håll dit barnet framskyndade. Jag såg en ovanlig
stor qvinna, hvars storlek ännu mera förhöjdes af en
enormt tilltagen krinolin, gravitetiskt framträda ur
verandan. Helt förargad kastade jag mig ned i gräset
... hvad hade jag då väntat att få se? Månne jag
kände mig så uppbragt derföre, att jag aldrig kunnat
fördraga storvuxna och manhaftiga fruntimmer. Men
snart vandrade jag emot hemmet, under det jag med
fasa tänkte på, att lilla Mary om några år skulle
vara förvandlad till en koloss, som modren.

Efter detta slöt jag mig inne i hemmet, der jag
flitigt arbetade på altartaflan. På detta sätt
försvunno dagarne ... omsider slutade jag mitt
arbete.

Härefter började jag känna en tilltagande vantrefnad
i hemmet, hvarföre jag föranstaltade om min snara
afresa, och ämnade först och främst uppsöka dig,
för att möjligtvis hjelpa dig bele mina dårskaper.

Dessförinnan ville jag dock göra de omtalade
skyldighetsbesöken hos våra grannar, och mig sjelf
till trots, ämnade jag börja med mrs Milford, jag
ville på nära håll se denna fruktansvärda engelska
lady.

Med hastiga steg nalkades jag åter det vackra
boningshuset. Det tycktes vara mitt bestämda öde,
att ständigt möta Mary utanför. Den lilla flickan
mottog mig tvärt, för det jag ej varit der på så
länge, men visade mig dock vägen genom en stor sal.

"Mamma är derinne", sade hon, pekande på en öppen
dörr, hvarpå hon sprang åter till trädgården.

Mina dristiga steg hejdades vid tröskeln; jag
stod som träffad af ett åskslag; ty den sylfidiska
gestalten, med dess halft frånvända ansigte var --
Elin ... denna Elin, som jag så högt hade älskat,
saknat och begråtit.

"Elin", hviskade jag ... "o, Elin! att jag dock
slutligen skulle återse dig!"

Hon vacklade och stödde sig hårdt emot soffkarmen.

"Hugo, kan du förlåta allt det onda, jag i min
välmening tillfogat dig?"

Hon riktade på mig sina strålande ögon, de voro fulla
af ömhet.

"Hvad har jag väl att förlåta", svarade jag lifligt,
"jag minnes blott detta ögonblicks sällhet!"

Och jag tryckte den hulda, bäfvande qvinnan till mitt
klappande bröst.

"Hugo", började Elin omsider. "Den minnesvärda afton,
då du för första gången talade till mig om kärlek
... hade du skäl att tro mig hård och hjertlös
... och dock höll detta hjerta på att brista under
den börda, som det sjelfvilligt pålade sig -- det
var den förutseende försigtigheten, som förestafvade
mitt handlingssätt. Jag ville, att ditt mäktiga
snille fullkomligt skulle utveckla sig ... Innan
du valde dig en maka, måste du först ha skapat och
betryggat din framtid ... jag försakade, emedan jag
så högt älskade dig ... med skäl fruktade jag, att
kärleken till mig skulle hindra dig på konstnärsbanan;
ty du höll ju redan på att glömma den höga kallelse,
du fått af Försynen. En gång skulle du dock uppvakna
ur ditt känslorus ... med likgiltighet, ja, kanske
med fasa skulle du då betraktat mig ... detta hade
jag aldrig kunnat bära!"

Jag teg och motsade henne icke, ty kanske hon
bedömde mig rätt; men nog visste jag, att utan denna
"försigtighet" hade hon och jag redan länge kunnat
njutit den lycka, som hon försakade ... Jag tryckte
henne blott fastare till mitt bröst, och hviskade:

"Och så ålade detta grymma hjerta
dig att öfvergifva mig ... du rent af flydde!"

"Ja, morbror var mig härvid behjelplig, sedan jag
uppriktigt omtalat vår kärlek, samt omöjligheten
af att kunna tillhöra hvarandra. Jag lyckades få
plats hos en förnäm engelsk dam, som några år bott
i Stockholm och nu önskade en svensk sällskapsdam."

"Hvarföre gifte du dig? Tänk, om den allgoda Försynen
icke gjort dig till enka ... så hade både ditt
och mitt lif förflutit, utan den ringaste skymt af
lycka!" sade jag till hälften förebrående.

Hon blickade med förvåning på mig, derpå smålog hon
helt skälmskt, under det en brännande rodnad betäckte
kinder, panna och hals.

"Ah, min herre! Ni tror mig vara den rika enkan
... men ... detta är ett stort misstag ... jag
är samma lilla obetydliga och fattiga Elin Krohn,
som du förr en gång sade dig älska högre än allt
annat på jorden."

Med ord låter det ej beskrifva sig, hvad jag nu kände. 
Hon var min, och hade aldrig tillhört någon annan ...
ingen beräkning, intet begär efter rikedom hade frestat henne
att afvika från sin första kärlek ... lika trofast, som jag,
hade hon bevarat den i sitt hjerta!"

"Men brefvet", stammade jag, "du skref ju till din
moster, att du stod i begrepp att gifta dig med en
gammal, rik militär."

"Ja, det är sannt ... jag stod i begrepp ... men
jag saknade mod att fullborda det vigtiga steget;
jag föredrog att behålla min plats som sällskap och
guvernant hos mrs Milford, och hon har behandlat mig
både med ömhet och vänskap. Och nu ... är ju allt
klart emellan oss."

"Vi äro ett lif, en själ", hviskade jag berusad.

*

Det är från denna himmelsfärd jag i dag är hemkommen! 

Här i salen mötte jag faster Malla, och
jag omfamnade henne genast, samt ropade: "att jag
var den lyckligaste menniska under solen!"

Hon runkade medlidsamt på hufvudet,
och tog derefter plats vid fönstret.

I morgon kommer Elin hit; till dess låter
jag den gamla behålla sin oro.

Den 20 September fira vi vårt bröllop, och jag
hoppas du den dagen är hos din sannt tillgifne

Hugo Axner.

*



Logogryf.

Skön, men trolös, är mitt hela, 
nyckfull utan tal och mått; 
så som hon att gracer dela 
ännu ingen har förstått; 
tusen hennes gunst begära 
och åt tusen hon dem ger, 
dock må hennes kyss förfära, 
ty den ofta döden ger. 
Hon med perlor smyckar gerna 
locken för en yngling varm; 
lånar stundom nattens stjerna 
för att pryda trolös barm; 
hennes drägt beständigt skiftar 
än i grönt och än i blått; 
nu jag vidare ej skriftar,
viss, att J mig re'n förstått. 
Fem bokstäfver ordet bilda, 
kasta om dem -- och i hast 
ord, till form och mening skilda, 
fån J utan tvifvel fast:
grönklädd mö, som fotbad tager 
vid hvar lefnadslustig bäck; 
nöje, der en tärna fager 
ofta fick till helsan "knäck"; 
toga, den vi alla burit 
i vår oskuldsfulla tid; 
land, som vågorna kringskurit; 
nödrop vid små pojkars strid; 
hvad en kossa mäktar göra, 
för att luft åt känslan ge; 
hvad hvar älskare vill höra 
af sitt hjertas käraste; 
hvad han sedan hennes vilja
tänker -- om ett par, tre år . . . 
hvad från bier man lätt kan skilja, 
om man dryckjom rätt förstår; 
hvad en gädda skamlöst nappar -- 
utan lof -- till frukostmål,
Nu concepterna jag tappar -- 
gissa den som gissa tål!

Lea.


*



Charader.

3.

Hvar men'ska i sitt lif en gång mitt första är;
Man lugnar sig kanske, se'n man mitt andra bär.
En åldrig qvinna nämns mitt första och mitt andra,
Fastän benämningen man allmänt plägar klandra.
Ett åkerredskap är mitt tredje blott, men då
Till stafvelsen ett d ännu tilläggas må.
Mitt fjerde, ett adverb, utpekar och bestämmer
Hvar något ligger . . . finns . . . . ja -- hvarest skon dig klämmer.
Mitt hela öfverallt, i städer som på land, 
Kan väcka kif och split och tända vredens brand.

4.

"Jag är mitt första ej, då fråga är om vänta",
Så sade Jöns, och sågs på dörren glänta, 
Hos enkan Annika, som satt helt blek. 
"Mitt andra eger jag", så vildt han skrek, 
"Att krossa er. -- Hur vill ni er försvara?
Minns väl, att emot mig ni har mitt hela bara."
5.
Mitt första och mitt andra ropte frun, 
Då mannen vägrade att köpa schalen, 
Hvarmed hon ville pryda sig på balen. 
Han sad': "du kan ju ha en af kattun." 
Men då hon utbrast: "Har du blifvit galen?" 
Mitt tredje sade hon fem gånger ock, 
Bokstafven c väl inbegripen dock. 
Men mannen röt mitt fjerde: "Qvinna, qvinna! 
Jag blir mitt femte. Minns, jag har sagt nej!" 
"Ack!" snyftar frun, "jag trodde mig väl ej 
Hos dig så mycket af mitt hela finna."

6.

Mitt första är en flod i södra Europa. 
Mitt andra barnet gör, förrän det börjar ropa. 
Mitt tredje nog är kändt af academici, 
Af herrar lärde, som fördjupa sig deri. 
Mitt hela är en ting, som utaf alla ätes;
På intet enda bord i Sverge det förgätes.



*



Rebus.
3.4.

*



Upplösning af Logogryfen i föregående nummer:
Tårar, hvaraf fås: åra, rå, tå'r, åtrar, år, rår, art, rart, å, åt, tår, tar.

*

Upplösning af Charaderna i föregående nummer: 
N:r 1, Huskors; N:r 2,  Bomull.

*

Upplösning af Rebus i föregående nummer: 
N:r 1, Turisten har ingen ro; N:r 2, En försigtig general.

*


Halmstad. Tryckt hos C. E. Gernandt, 1864.



FAMILJ-JOURNALEN. N:o 3. 1864.Ill. C L Rudolph, del




Förr, Nu och Då.

Hvad var jag lik i fordna glada stunder, 
då hopp och sällhet lifvade min blick, 
då årets dagar flydde som sekunder 
och glädjen trofast följde hvart jag gick? 
Ack! jag var lärkan lik, som salig sväfvar,
i toner jublande, mot rosig sky, 
som ej för framtid, ej för smärta bäfvar, 
som ej en tanke har för jägarns bly!

Hvad är jag lik? -- en stackars bruten lilja, 
som ofvan jord ej en förhoppning har -- 
ej kunde blomman tidens vindar skilja, 
hon trodde ljufvast den, som varmast var;
dess späda hjertblad skoningslöst han brände, 
ej såg han tåren, glimmande deri, 
och, lutande sitt hufvud, djupt hon kände 
att hennes glädje var förbi -- förbi!

Hvad blir jag lik, när lifvets stormar skakat
de sista bladen ifrån kronan ner;
när mången natt i tro och bön jag vakat,
när jag den bleka engeln komma ser?
då blir jag lågan lik, som, qväfd af gruset,
-- för länge redan -- plötsligt gör sig fri
och sträcker glädtigt armarna mot ljuset
och löser upp sin hela själ deri.

Lea.


*




Historiska Bilder. 
II.
Dalarnes Minnen.
III.

Icke långt från det ställe, der Gråda gästgifvaregård
och färjställe öfver Dalelfven nu befinnas, låg på en
holme i elfven ett sannolikt icke synnerligen långt
före denna tid anlegdt fäste, kalladt Borganäs. Det
omgafs på tre sidor af elfven och sammanhängde med
fasta landet medelst en ås. Ännu synas lemningar efter
fästet, och vid grundt vatten kan man se qvarlefvor
efter stenmurar, som beteckna den bro, hvilken fordom
ledde dit öfver. Konung Erik hade, då han gaf Dalarne
till lifgeding åt drottning Margaretha, förbehållit åt
sig sjelf detta fäste, och till höfding derå insatt
Jösse Eriksson, ehuru denne, såsom länsherre öfver
allt Dalarne och Westmanland, hade sitt egentliga säte
i Westerås. Men på Borganäs satt hans underfogde, herr
Johan Wale, en utländsk man, känd som bondplågare,
likasom hans förman, och ännu vet folket i denna bygd
att omtala, huruledes byggnadslemningarne vid Gråda
färja fordom varit ett fast hus, bebodt af en ond man,
som spände bönder för plog och harf, men hvilket af
Engelbrecht blifvit nedrifvet till grunden. Mot denna
borg ställde befrielsehären först sitt tåg, och på
sjelfva midsommardagen 1434 inträffade den utanför
Borganäs. Men Johan Wale hade redan skyndat undan;
fästet togs med lätt möda, bröts ned till grunden
och blef sedan aldrig uppbygdt mer. Så jemnades
Dalalandets tvångsborg med jorden.

Johan Wale hade från Borganäs flytt till en annan
i närheten belägen borg, det gamla Köpingshus, der
han likaledes var konung Eriks fogde. Den urgamla
uppstaden Köping, om hvars fordna storlek och vigt talrika
berättelser finnas, och som i fordna dagar försvarades
af icke mindre än fyra borgar, -- sannolikt dock icke
samtidiga, -- nämligen Gramsborg, Korslöteborg, Strö
och Köpingshus, hade redan 1420 blifvit af konung
Erik gifven till lifgeding åt hans drottning, den
engelska Philippa, men sedan anförtrodd åt Johan
Wale, som hade sitt säte på Köpingshus, beläget
söder om staden och sannolikt uppfördt i Birger Jarls
tid. Äfven här stannade herr Johan icke länge; han
hade knappt försport Dalahärens annalkande, förr än
han satte sig upp på sin goda häst och red undan det
fortaste han förmådde, ställande kosan till Stegeborg,
der vi framdeles skola träffa honom. Men Dalamännen
togo Köpingshus och nedrefvo äfven detta fogdenäste,
efter hvilket man sedan länge skall hafva i Köpings
skolgård visat tvänne jernportar, som sades hafva
tillhört slottet, och derjemte en jernplåt med
inskriften: "Köpingshus, brändt anno 1434." Slottet
blef sedan aldrig iståndsatt, ehuru både Johan III
och Carl IX hade för afsigt att uppföra det både
fastare och praktfullare än förut, hvilket dock
förhindrades genom de oroliga tiderna. Gustaf Adolf
den Store innehade som hertig Köpingshus med staden
och flera dertill hörande socknar.

I Köping höll Engelbrecht ting med Westmännen, som
"prisade Gud, att de fått upplefva den dag, då de
kunde hoppas befrielse, och lofvade bistå honom med
lif och blod". Härifrån utfärdade han ock bref till
alla herrar af rådet, riddare och rika adelsmän,
som bodde i denna trakt, att vara honom
till mötes i Westerås, dit nu Dalahären bröt upp
ifrån det befriade Köping.

Westerås Slott, den hatade Jösse Erikssons säte,
kunde naturligtvis Dalamännen icke gå förbi, utan att
söka få det i sina händer och bereda det samma öde,
som redan drabbat Borganäs och Köpingshus. Grundlagdt
redan i 12:te århundradet af biskop Ilianus, och efter
detta katolska kyrkans helgon kalladt S:t Ilianshus,
hade slottet länge tillhört biskopsstolen, sedan
varit innehafdt af den mäktige Bo Jonsson, derpå
utgjort en del af drottning Margarethas lifgeding och
sedan tillhört drottning Philippa. Sedan Engelbrecht
första gången varit i Danmark med sina klagomål för
konungen, hade Jösse Eriksson blifvit skiljd från
innehafvandet af S:t Ilianshus och med alla sina
sammanroffade skatter begifvit sig till Wadstena,
der han med rika skänker vann klosterfolkets vänskap
och hoppades få lefva i ro till sin död; men der blef
hans tid icke lång, ty knappt hade Östgötabönderna
hört, att bondplågaren kommit till deras bygd, och
sport Engelbrechts samt Dalkarlarnes framgångar,
förr än de stormade till klostret, togo herr Jösse
ut derifrån och släpade honom till Motala, der
han afrättades. Den nya fogden på Westerås slott,
grefve Hans af Eberstein, skyndade Engelbrecht till
mötes och uppgaf åt honom slottet utan motstånd. I
Westerås hade, enligt Engelbrechts kallelse, ett
stort antal fosterlandssinnade män församlat sig, och
åt en bland dessa, den ålderstigne Uplands-lagmannen
Nils Gustafsson Puke, öfverlemnades slottet samt med
höfvidsmannaskapet öfver Westmanland och Dalarne 
Westerås slott kom sedan under Christophers
regering åter i Danskarnes händer, försvarades
vidare af biskop Kettil Carlsson med mannamod mot
konung Christian I, innehades af Christian II och
befriades slutligen för alltid af Gustaf Wasa den
30 Jan. 1522. Med anledning af den myckna förtret,
som detta slott i alla tider gjort staden och den
kringliggande trakten, ämnade, berättas det, Gustaf
Wasa nedbryta slottet; men han ändrade tankar och
befäste det vida starkare än förr. På Westerås slott
firade Johan III sitt bröllop med Gunilla Bjelke;
här dog (1628) Carl IX:s dotter, Carl X:s moder,
pfalz-grefvinnan Katharina, och slottet, för hvars
iståndsättande Gustaf Adolf hade uträttat mycket,
blef af Carl XI ytterligare försedt med fyra torn samt
var ett bland de förnämsta kungliga slotten i landet,
till dess hela dess herrlighet förvandlades till aska
genom branden 1736, hvarefter det länge stod obebodt,
och först 17 år sednare åter var så pass återstäldt,
att landshöfdingen kunde inflytta derstädes. --
På Westerås slott tillbragte den olycklige konung
Erik hela året 1573. Det rum, som var hans fängelse,
visas ännu, tillika med en jernfjätter, bestående
af en tre fot lång jernstång, vid hvars ena ända
befinnes en skena, att fästa kring benet, medan vid
andra ändan en jernkedja sammanbinder stången med en
handboja. Denna fjätter berättas hafva varit buren
af den olycklige fången, som, smidd i densamma,
måste hvarje dag hemta vatten åt sig sjelf. Om än
detta icke är fullt sannolikt, synes dock så mycket
säkert, att fängelseåret på Westerås var ett af de
svåraste. Han ställdes der under uppsigt, af fordna
fiender, hvilka icke blygdes att skrifva efter "jern
och koppar till bojor åt honom". "Aldrig kan jag tro
så mycken grymhet befalld af en broder", skref Erik
härifrån till Johan. Karin bebodde ett rum nedanför
hans, och hvarje morgon, så snart han vaknat, ropade
han från sitt fönster ned till henne, då hon svarade
honom. En dag fick han icke något svar. Hon hade
blifvit flyttad från slottet på Johans befallning,
och Erik hörde aldrig mer hennes tröstande röst.

I December 1573 skref Erik från Westerås till Johan
ett bref, hvari han uppgifver, att han afslagit
åtskilliga anbud om att bli befriad, alldenstund han
icke ville bringa fäderneslandet i fara. Han anser sig
på grund deraf berättigad till något större frihet;
-- han önskar lefva af sina egna händers arbete,
såsom Gud befallt; han vill hafva hos sig hustru och
barn och erhålla en landtlig bostad, såsom det varit
honom lofvadt; han begär en trädgård att deri plantera
träd, att få taga sig motion, att få bada och att få
tillbringa sina återstående dagar i lugn, fri från all
skymflig behandling. Slutligen begär han att få böcker
och papper samt slippa att bli hållen i mörker..

Nu förstärktes Dalahären med Westmännen och med
folk från andra landsorter, och Engelbrecht kunde så
med en ansenlig här företaga tåget till Upsala, der
Uppsvear och Norrländningar voro honom till mötes,
och der han höll ting samt gaf efter tredjedelen af
skatterna för året. Men allt folket gladdes, -- heter
det, -- i hoppet om befrielse från utländskt förtryck,
och undsade konung Erik tro och huldhet.

Men rådet och herrarne hade ännu icke hunnit om
konung Eriks regemente få samma begrepp som folket,
och ännu återstod mycket att göra, innan sådant kunde
ske. Vi kunna här icke utförligt framställa allt det,
som skedde under befrielsekriget, utan måste endast
i korthet berätta, huruledes Engelbrecht uti Erik
Puke fick en värdig medhjelpare i befrielsestriden,
huru den sistnämnde utdref danska fogdar från
Faxehus i Helsingland, från Styreholm i Ångermanland
samt från Castelholm på Åland samt rensade hela
Helsingland, Norrland och Finland från Danskar,
medan Engelbrecht sjelf befriade Uppsvealandet,
Westmanland och Dalarne. I Upsala träffades de begge
höfdingarne första gången, och befrielseverket gick
sedan allt vidare framåt. I alla landsorter reste
sig allmogen och begärde af Engelbrecht höfdingar,
under hvilkas anförande slotten eröfrades och
nedbrötos. Roslagsbönderna nedbröto Östhammarshus,
Rekarneboerna eröfrade under Pukes befäl det fasta
Gripsholm, på hvilket slott fogden sjelf -- han hette
Hartvig Flög -- satte eld, och Engelbrecht begaf sig
med Dala- och Westmannahären till Stockholm. Men den
danske höfdingen på Stockholms Hus skiljde sig från de
öfriga danska fogdarne, och ingen svensk kunde klaga
öfver våld och orättvisa af honom. När derföre han --
Hans Kröpelin var hans namn -- och Engelbrecht kommo
till samtal med hvarandra, och herr Hans förklarade
sitt fasta beslut att hålla slottet till handa åt
konungen, af hvilken han mottagit det, men dock
tillade, att, om icke undsättning komme före en
viss dag på hösten, så skulle han uppgifva det åt
Engelbrecht, nöjde sig denne med detta löfte och
begaf sig ned åt Östergötland, der han belade det
fasta Ringstaholm, som å konungens vägnar innehades
af en mecklenburgsk sjöröfvare, Henrik Styke. Denne
svarade med spotskhet på hans uppfordring och retade
dermed Engelbrecht så, att denne lofvade "inom sju
dagar draga honom vid håret ut" ur slottet. Han lät
också mot slottet utföra åtskilliga belägringsverk,
en s. k. skärma, eller skans, och ett barfrid,
hvarmed förstås ett på strömmen flytande torn af
flera våningar, alla besatta med bågskyttar och annat
krigsfolk, m. m., och när Henrik Styke såg dessa
tillredelser, sjönk hans mod, och han skyndade nu att
uppgifva slottet mot försäkran om att få behålla lif
och gods.

Under det Engelbrecht med Dalahären låg utanför
Ringstaholm, hade herrarne af rådet varit hos
konungen och på hemvägen hunnit till Wadstena. Så
snart Dalahöfdingen sporde deras ankomst dit, utsåg
han tusende utvalda män af sin här, red med dem
till Wadstena och trädde plötsligen in i rådets
församling. Erkebiskopen var i Rom, och främsta
platsen i Rådet innehades af Linköpingsbispen Knut
Boson, en vän till konung Erik och föga vänligt
sinnad mot Engelbrecht. Men denne lät den ståtliga
församlingen icke det ringaste inverka på sig,
utan trädde frimodigt inför rådsherrarne, talade
till dem om konungens trolöshet och sade dem, att,
om fäderneslandet skulle kunna räddas, så kunde en
sådan konung icke längre behållas. Men biskop Knut
förde konungens talan och lät sig förnimma, att
med honom borde man hafva undseende. Engelbrecht
påminde åter om konungens många brutna eder och
löften; allt sedan konung Magnus Erikssons tid
hade Sverige haft icke konungar, utan tyranner,
och borde man nu skilja konung Erik vid krona och
rike samt genom ett öppet bref underrätta honom om
detta menige Sveriges beslut. Dertill ville herrarne
icke bifalla; men när deras invändningar slutligen
varade Engelbrecht allt för länge, brast hans tålamod;
han grep biskop Knut vid halsen och hotade att kasta
ut honom till de utanför samlade bönderna, der han
snart borde komma på andra tankar. Biskop Knut ville
icke underkasta sig ett sådant försök; han föll till
fögo, uppsägelsebrefvet till konungen uppsattes,
undertecknades af de närvarande rådsledamöterna och
affärdades till Danmark, och Engelbrecht, som drifvit
sin vilja igenom, vände med sina tusende ryttare
tillbaka till Ringstaholm, der han inom kort fick
fogden att gifva sig, utan att behöfva draga honom
ut vid håret.

Th.

*



Meneden.
Sann händelse.


I den del af Upland, som kallas Roslagen, ligger vid en 
vik af Östersjön en vacker, god och välbygd gård vid namn 
Wårsätra. Denna gård egdes för många år sedan af en djerf 
och förslagen man, vid namn Dubois, hvilken ärft sitt 
fransyska namn och sitt vackra sydländska utseende efter sin 
farfars far; en af de så kallade "Wallonerna", de i sitt yrke 
så kunniga smeder, som Louis de Geer införskref från Frankrike 
för att förbättra jernhandteringen vid Löfsta bruk, hvars 
jern anses som det yppersta i verlden. Redan som yngling 
hade fadern varit en duktig smed, vid ett af de många 
småbruken under Löfsta, och blef sedan en from, men enfaldig 
man. Modren var en "katig" och listig qvinna, och på henne 
bråddes sonen, men icke alls på sin fromme fader. Redan 
i hans spädaste ålder inpreglade modern i hans sinne, att 
rikedom och oberoende var det förnämsta här i verlden, och 
att, för att ernå detta måste man ständigt sträfva och våga 
allt. Hon kunde icke lida, att hennes lille vackra gosse, 
med sitt "herrskapslika" utseende, skulle stå i en sotig 
smedja och föra en tung slägga. Hon förde gossen med 
sig till bruket, hvars inspektor snart blef intagen af 
gossens utseende och artiga sätt att skicka sig. Inspektorn 
lät sina söners informator lära honom läsa, skrifva och 
räkna. Gossen var qvick, fattade lätt, och kunde snart 
användas på kontoret, men denna väg till lycka syntes honom 
allt för långsam och besvärlig, och på densamma kunde han 
aldrig vinna oberoende; något som hastigare förde till målet, 
måste finnas, och han fann det ock efter några få år.

Prosten i församlingen hade nyss dött och efterlemnat 
tvänne döttrar, Märtha och Maria. Märtha, den äldsta, som 
varit en duglig och präktig flicka, hade redan blifvit gift 
med vice pastorn, som förestod nådåren och var utnämnd till 
komminister i en grannförsamling. Den fagra, fromma, 
sjuttonåriga Maria, som hade några tusen riksdaler i arf efter 
sina föräldrar och dertill två års inkomster af prestgården, 
tyckte unge Dubois var en för sig passande maka, och han 
lyckades också ställa sig så väl hos henne, att han vann den 
oerfarna flickans hela tillgifvenhet: de blefvo gifta, och Dubois 
köpte det vackra, men mycket förfallna, Wårsätra. Sedan 
blef det natt och dag hans enda sträfvan, att både med rätt 
och orätt kunna så förkofra sig, att han snart skulle kunna 
betala gården; ty de penningar han fick med sin hustru 
utgjorde icke åttondedelen af köpesumman. Den första åtgärd 
han vidtog, var att på den stora skog, som hörde till gården, 
inrätta ett så kalladt "tjufbränneri". Här utvecklade han 
hela sitt lynnes djerfhet och list, och mångfaldiga voro de 
knep, han begagnade, för att bedraga kronobetjeningen, som 
aldrig lyckades att ertappa honom, och der förvandlade han 
sin säd, som Gud i sin godhet låtit växa på hans åkrar, till 
det flytande gift, som vållat så mången menniskas timliga och 
eviga ofärd. Detta bränvin försålde han sedan till Stockholm; 
hade han sedan om våren någon spanmål öfver, så lånade han 
ut densamma åt fattiga bönder, mot en ränta af fyra kappar 
på tunnan; på detta sätt lyckades det honom ganska snart 
att betala sin skuld; mot sina tjenare och arbetare var han 
en hård och sträng husbonde, och kunde han på något sätt 
krångla sig ifrån att betala ut deras lön, så såg han det med 
hemlig skadeglädje.

Mot sin englafromma hustru var han visst äfven hård 
och sträng, men vågade icke visa henne sin mörka sida; hon, 
som ansåg det vara sin pligt att vara sin man underdånig, 
skulle aldrig kunnat förmås till en orättfärdig handling, 
derföre dolde han alltid sina svek för henne; men hon anade, 
att icke allt stod rätt till och grät i tysthet många bittra 
tårar, samt sände till himlens Herre de varmaste böner för 
sin vilsegångne make; men hade hon vetat allt, så hade hon 
blifvit alldeles förkrossad. De hade ett enda barn, en gosse, 
som hette Adolf; då denne fyllde 6 år, hade syster Märtha 
och hennes man skrifvit, att de ville komma och jula på 
Wårsätra; systrarna hade ej sett hvarandra på länge, emedan 
fru Märthas man fått ett pastorat åt en annan trakt i 
Upland; de hade förlorat flera små barn och hade nu blott en 
liten ettårig flicka, som hette Anna; denna skulle dock icke 
medfölja i kylan. Det var ett verkligt glädjebref för den 
stackars Maria, men hennes glädje blef förvandlad i sorg, då 
hon efter flera dagars orolig väntan erfor, att de kört ned 
under isen på en sjö och omkommit.

Maria sörjde mycket, och mest för den lilla fader- och 
moderlösa Annas skull. En dag kom Dubois in i sin hustrus 
rum och sade:

"Vet du, Maria, jag har tänkt, att nu sedan isarne äro 
säkra, skola vi fara och hemta lilla Anna, det kan blifva en 
tröst för dig, att få pyssla om din systers lilla flicka."

Maria föll sin man om halsen och grät de första 
glädjetårarne, sedan sitt giftermål. Hon, som sjelf var så from, kunde 
omöjligt ana sin mans bevekelsegrunder; han hade fått säkra 
underrättelser om, att hans svågers hus stod på goda fötter 
och att alltså den lilla Anna icke skulle blifva en börda, utan 
tvärtom bringa penningar i huset, i synnerhet som hennes 
mosters man var hennes sjelfskrifne förmyndare. Således foro 
de och hemtade henne, som på ett underbart sätt liknade sin 
moster Maria, hvars älskling och glädje hon ständigt blef. 
Marias egen son liknade alldeles icke sin moder och icke 
heller fadern till det yttre, ty sonen var ful och otymplig i 
sitt sätt, men han var ändå faderns stolthet, troligen derföre, 
att han till det inre liknade sin fader och kanske öfverträffade 
honom i falskhet och list.

Åren gingo och Anna, uppfostrad af sin gudfruktiga 
moster, blef ett mönster för flickor; något fagrare och blidare, 
än hennes rosiga anlete, omkransadt af ljusa lockar, kunde 
man ej få skåda; också voro flera af ortens ungherrar 
förtjusta i henne, i synnerhet en ung häradsskrifvare, som äfven 
vunnit Annas tycke, men patron Dubois hade utsett Anna 
till sin egen sonhustru, en ära, i hans tycke, som icke kunde 
afslås; men Anna ville icke hafva sin kusin till man, emedan 
han allt ifrån hennes barndom plågat henne på allt sätt, utan 
hon påstod ståndaktigt, att finge hon icke Ludvig (den unge 
häradsskrifvaren), så skulle hon förblifva ogift, och Ludvig 
förklarade för Dubois, att han ingalunda tänkte låta skrämma 
sig; ty han visste nog, att icke en förmyndare kunde neka 
sin pupill att gifta sig med en hederlig karl, och finge han 
icke godvilligt Anna, så vädjade han till domstol. Då började 
patronen dra öronen åt sig, i synnerhet som Adolf fått 
spaning på en rikare flicka, och tänkte så här: "skrattar bäst, 
den som skrattar sist, jag skall nog slå mig ut på liqviden."

Saken var den, att, då patronen, som Annas förmyndare, 
skulle försälja föräldrarnes vackra lösörebo, hade han låtit 
utlysa auktionen på en marknadsdag, då han visste, att inga 
köpare skulle komma, äfven hade han utsatt så kort anstånd 
med betalningen, att han nästan ensam för ett rampris 
inropade all lösegendom.

Annas bröllop firades utan hinder, och hon flyttade 
öfverlycklig till sin makes hem.

Men nu skulle förmyndareräkningen granskas, och då 
befanns, att patronen hade ställt det så, att det fanns 
ingenting qvar af hela förmögenheten; dels hade han tagit så 
ansenligt för Annas underhåll, så att räntorna icke räckte till, 
utan att det måst årligen tagas af kapitalet, och på 19 år 
hade det så småningom smält tillsammans, att helt obetydligt 
återstod; detta var ett så nedrigt rofferi, att saken kom för 
domstol och väckte alla rättänkande menniskors harm; men 
Dubois påstod fräckt, att han nog skulle vinna, ty han hade rätt.

Den dag han skulle fara till tinget sade han till sin 
hustru:

"Bjud grannarne, tills jag kommer hem i afton, på ett 
stort kalas, och sätt på dig din stora guldkedja (som han 
tillbytt sig för Annas moders nipper) och din nya, röda 
klädning, men jag förbehåller mig, inga begrafningsminer." Derpå 
for han i en ståtlig vagn, dragen af vackra hästar.

I tingssalen var mycket trångt, ty hela ortens befolkning 
var nyfiken att höra huru den dryga patron Dubois, som 
alla hatade, skulle reda sig mot den allmänt afhållne 
häradsskrifvaren.

Dubois framträdde djerft till domarbordet, framlemnade 
sin förmyndareräkning och lät sina örnögon hvila på lagmannen, 
samt sedan irra kring hela nämnden.

Räkningen upplästes och väckte allmän förvåning och 
harm. Derpå begärde Dubois, då han ej med vittnen kunde 
styrka sin rättvisa sak, att det måtte tillåtas honom att 
bestyrka sanningen med ed.

Den gamle lagmannen hof upp sin röst och i ett ömsom 
straffande, ömsom bevekande, tal föreställde han Dubois det 
fasansfulla i, att, för snöd vinnings skull, bortsvärja sin eviga 
salighet; han straffade med lagen, men han talade ock med 
evangeliets milda ord.

Intet öga i hela salen var torrt, mera än Dubois' egna, 
och han anhöll för andra gången enträget att få gå eden.

Då framträdde Annas man och förklarade högtidligt, att 
han icke fordrade någon edgång af sin hustrus morbroder och 
förmyndare, hellre ville han icke hafva ett öre af sin hustrus 
förmögenhet.

Men detta var att samla glödande kol på Dubois hufvud: 
för tredje gången fordrade han med stark och ljudelig stämma 
att få värja sig med ed.

"Må ske då!" sade lagmannen och framräckte bibeln, 
hvarpå Dubois lade sin hand.

Domaren reste sig i sin fulla längd och sade, med en 
stark betoning på rösten, till en af nämnden:

"Drag upp spjället, att satan må föra bort menedarens själ!"

En namnlös fasa genomilade de närvarande. Dubois blef 
i ansigtet askgrå, men eftersade eden, som tydligt upplästes 
för honom.

Derefter bugade han sig och vände sig om för att gå ut; 
han gick med högburet hufvud några steg emot dörren, men 
plötsligt vacklade han och föll sanslös till golfvet.

Han fördes ut, och alla medel att återkalla honom till 
lifvet användes, men förgäfves, han lades i sin vagn och fördes 
hem af sina frustande hästar.

På trappan stod den fromma Maria i sin röda klädning.

En vecka derefter voro åter alla grannarne församlade 
på Wårsätra, men då bar Maria en svart klädning och hennes 
ansigte var lika blekt, som likets i sin kista.

Unge Adolf fullföljde rättegången, som, i följd af fadrens 
edgång, vanns, men han afskyddes af hela orten, sålde det 
vackra Wårsätra och flyttade till Stockholm, der han på spel 
och andra dåligheter förlorade sin förmögenhet, och dog 
slutligen i det största elände.

Maria tog ej mera med sig ur det rika boet, än sin 
svarta klädning, och nyttjade hon beständigt svart drägt.

Hon flyttade till sin systerdotter, hvarest hon lefde så 
länge, att hon såg deras barn och barnbarn uppväxa till Guds 
barn, hvartill hon bidrog med både lefverne och lära.

K.-G.

*




Mikroskopets under.
I.



Liksom mikroskopets broder, teleskopet, för oss öppnar 
en verld i stort, så gör mikroskopet det i smått. Många 
föremål, som vi redan för längesedan kände till, erhålla medelst 
detsamma ett förändradt utseende och andra återigen, dem vi hittills alls 
icke bemärkt eller ansett för damm eller något dylikt, uppträda för det 
beundrande ögat i en fullkomligt olika gestalt. Och öfverallt uppenbarar 
sig en skönhet och mångfald i formerna, som uppfylla oss med förvåning, vi 
må rikta våra blickar på organiska eller oorganiska bildningar. 
Hvilken oinvigd skulle väl kunna förmoda, att alla de i vår ena 
illustration befintliga figurer ingenting annat äro än former af 
den vanliga snön, ordnade snökristaller, sådana de simma 
omkring i luften eller falla ned derur? Hvem kan säga, 
hvarföre de fina nålarne den ena gången gruppera sig så och den 
andra så, samt städse på ett skönt sätt? Den som fattar en 
fjäril vid vingarne, finner fingrarne betäckta med ett fint stoft. 
Men bringa vi detta stoft under mikroskopet, så visar det sig 
plötsligt som en mängd skönt färgade fjädrar, försedda med 
rör och fan, samt så fina, att vi endast med tillhjelp af 
mikroskopet, som ofantligt förstorar äfven de minsta föremål, 
tydligen kunna urskilja de enskilda delarne. Hvarje liten 
fjäder, för blotta ögat uppträdande som en nästan osynlig punkt, 
visar sig vid 250-500 gångers förstoring ett till två tum 
lång, och tydligen igenkänner man pennrörets urhålkning. 
Gripne af denna underbara anblick, taga vi en pincett eller 
cirkel och bringa ett litet stycke af vingen under glaset, 
hvarefter vi finna, att de små fjädrarne äro lagrade öfver och 
bredvid hvarandra, alldeles gom taktegel, samt att luckor 
endast der visa sig, hvarest vingen är skadad. Der hänga de 
på ytan af vingen, med sina rör fästade i den fina vinghuden. 
Och huru stort är icke deras antal! Lichtenberg har beräknat, 
att på en qvadrattum af dylika vingar finnas 100,736 sådana 
fjäll, och är fjäriln nyss utkrupen, då vingarne ännu äro små, 
skulle man på samma yta skåda 931,808 sådana fullkomligt 
utbildade fjädrar, förutsatt att vingen vore så stor. Formerna 
på dessa små fjädrar äro dertill olika och egendomliga för 
nästan hvarje särskild fjärilsart. Ja, en af dessa arter, 
ängsfjäriln (Hiparchia Janira), står i ett serdeles nära förhållande 
till mikroskopet derigenom, att den vanligen gifver en 
måttstock på instrumentets godhet. Dess fjäderformiga fjäll äro 
nemligen på längden ådrade, och dessa parallelt löpande ådror 
försedda med fina tvärlinier. Visar nu mikroskopet vid 
3-400 gångers förstoring dessa linier skarpt och tydligt, 
kan instrumentet betraktas som godt. Vanligen lemnas vid 
hvarje mikroskop ett sådant eller liknande föremål som prof. 



Huru ståtlig tager sig icke vår gamla bekanta, kammarflugan 
ut, redan vid måttlig förstoring! Förstora vi särskildt 
hennes interessantaste del, ögat, erhålla vi den egendomliga 
anblicken af en af tusentals sexkantiga facetter bildad yta. 
Länge var det tvifvel underkastadt, om en sådan apparat 
kunde duga att se med; mikroskopet gaf äfven härpå svar. 
Dessa facetter äro ingenting annat än spetsarne på ihåliga, 
inåt riktade, hornartade rör; i hvarje rör sitter en oändligt 
liten convex kristall-lins. Hvarje rör bildar sålunda ett öga 
för sig, fastän ett ofullkomligt, enär det städse blott kan se 
en rakt i dess förlängning liggande punkt. Hvad emellertid 
det ena icke ser, ser det andra.

Den som tror, att menniskoverk kunde vara lika fint och 
konstfullt arbetadt som flugögat och alla naturbildningar, 
behöfver endast betrakta den finaste engelska synål under 
mikroskopet. Huru sträf och grof förefaller den icke, utan 
alla glatta ytor, och egentligt spetsig är den då ingalunda; 
eggen på den finaste och skarpaste rakknif blifver en såg, 
den konstfullaste brabanterspets liknar ett groft flätverk af 
skeppskablar, det finaste flor synes högst oordentligt 
hopkommet, medan en spindelväf visar sig i största prakt och 
regelbundenhet. Så jemförelsevis ofullkomliga äro 
menniskohandens tillverkningar, i förhållande till naturens herrliga 
alster.

Härnäst skola vi taga andra föremål af interesse i betraktande 
under den märkvärdiga linsen.

*




Prinsessan Theresia af Sachsen-Altenburg, hertigens af Dalarne trolofvade.

Ill. C. WEIDENHYEN, sc

Hennes höghet prinsessan Theresia Amalia
Carolina Josephina Antoinetta är född den 21 December
1836. Hennes höghets fader var furst Edvard af
Sachsen-Altenburg, född 1804 och död 1852; hennes
moder prinsessan Amalia af Hohenzollern-Sigmaringen, 
född 1815 och död 1841. Hennes höghet
har en yngre syster: prinsessan Antoinetta
Charlotta Maria Josephina Carolina Frida,
förmäld sedan 1854 med prins Fredrik af Anhalt,
samt en halfbror och en halfsyster, prins Albert
och prinsessan Maria, barn af furst Edvards
sednare gifte med prinsessan Lovisa af
Reuss-Greiz Hennes höghets kusin är hertig
Ernst, som nu regerar öfver Altenburg.

Hennes höghet, som vid föga mer än 4
års ålder förlorade sin moder, upptogs derefter i sin
morbroders, furst Carl af Hohenzollern-Sigmaringen,
familj och är der uppfostrad. Genom denna fursteätt,
således på mödernet, är hennes höghet beslägtad med
preussiska konungahuset.

Hennes höghets trolofning med Nicolaus August, hertig
af Dalarne, skedde, efter dertill af Kongl. Maj:t i
sammansatt svenskt-norskt statsråd lemnadt samtycke,
den 7 sistl. Januari i Düsseldorff, der prinsessan
vistades hos sin morbroder. Prinsen har sedermera
tillbragt en vecka hos sin trolofvade, och derefter
gjort besök hos hennes familj i Altenburg.

Godhet och qvickhet äro de hjertats och hufvudets
egenskaper, hvilkas rykte redan före prinsessan hunnit
till hennes
blifvande hemland. Prinsessan skall icke komma dit
utan att kunna uttrycka sig på dess språk. Professorn
i lefvande språk vid Lunds universitet, herr Olde,
har rest ut för att undervisa hennes höghet i svenska
språket, liksom han förut i detsamma undervisat
drottning Lovisa och prinsessan Sofia.

Altenburg är ett ganska litet land för att vara en
egen stat. Det är som det minsta bland Sveriges
län. Arealen är blott 20 geografiska qvadratmil;
inbyggarnes antal 135,000. Men om icke stort,
så är det lyckligt. Det är det mest blomstrande
lilla land. Naturen har delat det i två nästan lika
stora hälfter. Genom ostkretsen löpa de yttersta
sträckorna af Erzgebirge; genom vestkretsen de första
känningarne af
Thüringerwalds berg. Genom hela landet flyta sju
floder. Sålunda är marken vågformig af de långa,
låga höjdsträckningarne och floddalarne mellan
dem. Jorden är ytterst fruktbar och åkerbruket står
i högt flor uti ostkretsen; den vestra har deremot
präktiga furuskogar och herrliga naturliga ängar
och betesmarker. I den förra är folket en af de få
qvarlefvorna af de gamla Wenderna, hvilkas namn ännu
ingår i den svenska konungatiteln. De utmärka sig
genom egen klädesdrägt samt egna seder och bruk,
men icke mindre genom sitt utmärkta åkerbruk, sin
bildning och sin rikedom. I vestkretsen är allmogen
af naturen hänvisad på trävarutillverkning och 
trävaruhandel. Landets hufvudstad är Altenburg, med
gymnasium, skollärareseminarium, döfstum-institut,
ett adligt jungfrustift, barnbördshus, konst-
och handtverksskola, m, m. Bland andra städer
må nämnas Eisenberg med ett lyceum; Roda med ett
storartadt hospital for sinnessjuka och lazarett;
Kahla med landsfängelset samt Ronneburg med
en mineralkälla. Fabrikerna i landet tillverka
ylleväfnader, porslin, handskar, dosor, lerkärl och
kakelugnar, allt till afsättning utomlands.

Landet är protestantiskt, och befolkningen är så
nästan uteslutande af denna lära, att det icke
finns mer än 200 katoliker i landet, ehuru eljest i
Tyskland olika religionsbekännare äro mera blandade
om hvarandra. Landets inkomster utgöra omkring 2
millioner riksdaler, och furstliga husets apanage
350,000 rdr om året.

Någon egen historia har Altenburg icke förr än 1826,
då det i följd af uppgörelse mellan olika grenar
af sachsiska huset blef ett afskiljdt hertigdöme,
under namnet Sachsen-Altenburg. Den förste
regenten öfver det separerade Altenburg var hertig
Fredrik. Händelserna äro, allt ifrån hans anträde till
regeringen, under hans son Josef (hvilken blef 
regent 1836 och abdikerade 1848), under dennes broder
Georg (till 1853) och under dennes son, nu regerande
hertig Ernst, af samma slag som i de andra tyska
staterna. Det är öfverallt under dessa åren endast
strid emellan regenten och folket om mer eller
mindre makt för den förre, mer eller mindre frihet
för det sednare. Altenburg hade också känning af
1848 års revolution; folket förskaffade sig då en
ny representation, som stiftade en mängd lagar till
folkets fromma, men emot slutet af året skickade tyska
förbundet dit exekutionstrupper, hvilka satte hertig
Georg i stånd att upphäfva eller betydligt förändra
större delen af de antagna lagarne. Emellertid fick
landet behålla den nya representation, det skaffat
sig; först hade landtdagen bestått af ridderskap och
adel, borgare och bönder; numera väljas, bland de 30
deputerade, 9 af städerna, 12 af landsbygden och 9 af
de högst beskattade i landet, allt genom omedelbara
val. Om också icke allt hvad folket önskat blifvit
gjordt, i Altenburg lika litet som annorstädes, så
har dock äfven der ganska mycket blifvit uträttadt
på de sednaste 20 åren, och det lilla landet anses,
som sagdt, för en bland de lyckligaste staterna i
Tyskland.

F—r—i.

*




Fordom.

Så sade mig far:
"I forntida dar
Var annat lif i verlden.
I djup och på grund
På berg och i lund,
Ja, hvart man ställde färden, 
Man lefvande väsen då träffade på, 
Så hafsfru och strömkarl som bergtroll och rå.

Derute i sjön,
På udden af ön
Satt hafsfrun då för tiden.
Så ståtlig hon var,
Så fin och så rar,
Klädd uti bara siden,
Och håret med guldkamm hon kammade ut, 
Och såg sig i sjön så belåten till slut.

Sken solen rätt klar,
Och lugnt det var,
Att knappt ett löf sig rörde,
Då hände ibland,
Att hon i land,
Sitt gods att sola förde, 
Och du skulle sett, hur det lyste och sken 
Af silfver och guld, i hvart träd, på hvar gren.

Den tiden hvar natt
I forsarne satt
Strömkarlen glad och spelte,
Med ypperligt skick
Hans stråke då gick,
Och ej på ton han felte,
Och när som hans polska som lifligast klang, 
Det väsen ej fanns, som till dans den ej tvang.

Der bodde också
I bergen då
En mängd af troll så rika;
Hvar gömma så full
Af rödaste gull
De hade, och tillika 
I tak och i väggar mång' ädelsten satt,
Som lyste, att aldrig der inne blef natt.

Så snart det blef vår
Och daggens tår
I gräset åter blänkte,
Och luften blef varm
Och lif vid sin barm
Åt blad och blommor skänkte, 
De förde sin hulliga boskap i vall, 
Den glänste så hvit mellan klippa och hall.

I moarne ock,
Fast sällan dock,
Man skogsfrun kunde finna.
Så fager och skön,
I klädningen grön,
Hon var som någon qvinna, 
Den på henne höfveligt helsade då, 
Dess boskap i fred fick för odjuren gå.

Gick jägar'n i skog,
Och skogsfrun log,
När som hon honom mötte,
Då säker han var,
Att snart det bar
Dit, der han på villebråd stötte; 
Men om hon såg trumpen och missmodig ut, 
Så gick han förgäfves den dagen till slut.

På ängarne då 
Man elfvorna små 
Såg uti sommarnatten,
Tills dagen han kom 
De dansade om 
Och drucko daggskålsvatten; 
Så lätt och så ledig var då deras dans, 
Att vackrare aldrig det någonsin fanns.

Och kläderna, se, 
Af spindelväf de, 
Kantänka, voro tagne, 
Och färgade se'n 
I stjernornas sken 
Och uti månsken tvagne, 
Och sydda de voro med trådar af gull,
Mer fina än håren af finaste ull.




Och hemma i gård, 
Som säkraste vård, 
Sågs tomten gå och pyssla; 
Han tittade fram, 
Och straxt man förnam,
Att lyckligt gick hvar syssla; 
Visst tycktes han ej kunna uträtta stort, 
Men efteråt syntes likväl hvad han gjort.

I forntida da'r 
Må tro att det var 
Ett annat lif i verlden, 
I sjö och på strand, 
I flod och på land,
Ja, hvart man ställde färden, 
Man lefvande väsen lätt råkade på, 
Men nu äro borta båd' tomte och rå."

Claës Joh. Ljungström.


*



Kroneborgs Slott.

Oresund, det mest bekanta bland de tre inloppen till
Östersjön från Kattegatt, genom sin politiska vigt
och sin lifliga segelfart täflande med Bosporen och
äfven i dagligt tal företrädesvis kalladt Sundet,
sträcker sig egentligen på svenska sidan från Kullen
till Falsterbo, på den danska från Bakkelsveed till
Stevens Klint med en längd af 14 1/3 geogr. mil samt en
omvexlande bredd af 1/2 till 12 mil och ett djup af 4
till 20 famnar. Vanligtvis användes dock benämningen
Sundet endast på den vid pass 4 1/2 mil långa samt
omvexlande 1/2--3 mil breda sträckningen från Kroneborg
och Helsingborg till Köpenhamn och Malmö.

När man från Kattegatt seglar in i Sundet, erbjudes
till en början på Själlands kust ingenting pittoreskt,
man ser der blott två fisklägen, Gilleleie och
Hornbek samt den lilla orten Hellebek med en
gevärsfabrik, ehuru kanske mest utmärkt genom den
vackra utsigten från Odins Höi. Efter det fordom
berömda och starkt befästade slottet Söborg, der
den slesvigska biskopen Waldemar, som i förening
med grefve Adolf af Holstein burit vapen mot konung
Waldemar, hölls i strängaste förvar från 1193 till
1205, finnas blott få qvarlefvor. Större interesse
har deremot en blick på svenska kusten, der man
genast möter Kullaberget eller Kullen. Detta bildar
en på längden utdragen trehörning, som sträcker sig 3/4
svenska mil i längden och något öfver en fjerdingsväg
på bredden, till dess det mot öster går öfver till
en rad af lägre höjder. Ehuru föga högt -- högsta
punkten, der Kullens fyr står, höjer sig blott 360
pariserfot öfver hafsytan -- företer detta granitberg
ändock ett sceneri, så vildt, att man blott i större
bergsträckningar träffar motstycken dertill. Här
grönskar icke något träd, här trifves ingen blomma;
man ser ingenting annat än öfver hvarandra slungade
klippmassor, och det hela synes vara ett värdigt säte
för den beryktade och fruktade Kullamannen. Halfannan
mil från Kullen ligger Höganäs med sina vidsträckta
fabriksanläggningar, och här har man ändtligen kommit
till den egentliga infarten i Sundet, der Danmarks
och Sveriges kuster närma sig till hvarandra på blott
en half mils afstånd. Här ligger på svenska sidan
Helsingborg, på den danska Helsingör -- enligt sägnen
fordom två borgar, tillhörande sjökonungen Helsing --
den förra staden stadd i uppblomstring, den sednare
småningom fallen från sin fordna rikedom och rörelse,
sedan Sundska tullen icke längre erlägges. Och på
en i hafvet från Helsingör utskjutande landtunga
ligger föremålet för vår illustration, det stolta,
vördnadsbjudande Kroneborg.

Slottet Kroneborg är en herrlig, solid och verkligen
kunglig byggnad, uppförd af huggna sandstens-qvadrer
från Bornholm, grundlagd redan 1574 af konung Fredrik II, 
men fulländad först af Christan IV. Det är ett
bland de bäst bibehållna af Europas äldre slott, ooh
den landtunga, på hvilket det ligger, var redan före
dess tid en slottsplats, ty här stod fordom slottet
Krog eller Örekrog, som byggdes i 15:de århundradet
och före detsamma det urgamla Flynderborg. Slottet,
som har högt läge, är bygdt i fyrkant och omgifver
en rymlig borggård, som utgör medelpunkten i en
stark fästning. Slottet är nemligen åt landsidan
förlagdt mellan vallar, grafvar och murar, hvilka
bilda ett s. k. kronverk med sex bastioner, och det
omgifves af bombfasta, rymliga kasematter. Uppfördt
på lös sandgrund, har det behöft en fast och solid
grundläggning, och för att skydda de under jordytan
befintliga delarne af
muren, har man skiljt dem från den omgifvande marken
genom en graf, hvilken murades invändigt och derefter
åter täcktes ofvantill, ehuru på flera ställen små
draghål qvarlemnades, för att underhålla en beständig
luftvexling omkring de underjordiska murarne, hvilka
derigenom också alltid hållas friska och torra. Rundt
omkring slottet löpa de egentliga källarhvalfven,
bildande kasematter, och i en af dessa visas ett stort
stenblock, kalladt "Holgers Danskes örngott". Men i
en af kasematternas uti djupet fördolda gångar sitter
ännu, -- så berättar sagan -- Holger Danske sjelf, den
väldige hjelten, en af konung Thidreks af Bern kämpar
och stallbröder, vid ett bord med massiv stenskifva,
i hvilket under århundradenas lopp hans skägg hunnit
växa fast. Men kommer en gång Danmark i ytterlig
nöd, då vaknar Holger Danske och rycker skägget ur
bordskifvan, så att flisorna yra omkring, och för hans
väldiga hand skola Danmarks fiender falla som agnar,
de må komma sunnan ifrån eller från östan.

Som fästning har Kroneborg aldrig haft någon
egentlig betydelse: det beherrskas från landsidan
af de kringliggande höjderna och har äfven från
sjösidan alldeles ingen vigt, sedan Danmark förlorat
Sundets ena strand. Ett par gånger har Sundet
blifvit forceradt af flottor, utan att Kroneborg
förmått hindra det. Som bekant, hade år 1658, då
Carl Gustaf belägrade Köpenhamn, Wrangel lyckats
bemäktiga sig Kroneborgs slott, der Carl Gustaf
och hans gemål vistades en tid under det Köpenhamn
belägrades. Den hårdt ansatta staden skulle undsättas
af en holländsk flotta, som, anförd af den tappre
Opdam, låg vid Själlands kust och räknade 35 krigs-
samt 30 transportskepp. Men att passera Sundet hade
sig icke så lätt för den holländska sjöhjelten, som
der möttes af svenska kanoner både från Kroneborg
och Helsingborg samt derjemte af svenska flottan under
Wrangel. I åtta dagar låg holländaren overksam under
väntan på vind; ändtligen blåste den 8 November en
frisk nordvest; Opdam vågade det djerfva försöket,
bröt sig under Carl Gustafs och hans drottnings
ögon igenom Wrangels flotta, tvang denna att söka
hamn och kom med sin undsättning till Köpenhamn,
hvars bestormande sedan, som bekant, misslyckades
för Carl Gustaf. -- På första året af det innevarande
århundradet, då engelsmännen under Parker och Nelson
företogo sin första röfvarexpedition mot det värnlösa
Danmark, passerade den engelska flottan ännu lättare
Kroneborg (d. 30 Mars 1801), och deras flotta af 53
skepp led föga skada, emedan den höll sig tätt under
svenska landet.

Men om Kroneborg icke är någon fästning, är det dock i
andra hänseenden af stort interesse. Kroneborg var det
första fängelset för den olyckliga drottning Carolina
Mathilda, sedan hon och Struensee fallit offer för
Juliana Maria och hennes medförbundna. Som en egenhet
har man anmärkt, att i de höga slottsrummen dörrarne
äro så låga, att Christian IV sjelf, hvilken dock
fulländade slottets inredning och lät förfärdiga
dessa dörrar, icke kunde passera rak igenom dem;
konungen var nemligen sjutiofyra danska tum lång,
medan dörrarne äro endast sjutiotvå tum höga. Långa
sträckor af rum stå alldeles tomma; i andra förvaras
vyer af Köpenhamn och dess förnämsta byggnader
för mer än hundra år tillbaka; i andra taflor,
föreställande natur- och folkuppträden från Lappland
och Finnmarken. Slottets riddarsal -- Höjen Lofts-salen
-- är rikt ornerad både ut- och invändigt, och slottets
Kroneborgs Slott.
kapell lärer förete mycket af interesse. På altaret i detta 
kapell befinnes ett i alabaster utfördt bildverk, föreställande 
korsfästelsen, och hvilket Thorwaldsen sjelf skall hafva egnat 
det berömmet, att det är förträffligt utfördt. Talrika inskrifter 
läsas så väl på kapellets väggar, som för öfrigt öfver 
slottets portaler, de flesta på tyska och latin.

Som alla veta, har Shakespeare förlagt scenen för sitt 
storartade drama "Hamlet" till Kroneborg, ehuru detta slott 
ingalunda fanns på Hamlets tid, -- ifall denna Hamlet eller 
Amleth sjelf funnits till, -- ehuru visserligen på Shakespeares. 
Den store skalden hade, om han än icke sjelf sett slottet, 
dock otvifvelaktigt hört det omtalas och efter beskrifningar 
gjort sig en föreställning derom. "Emedan, -- säger en turist, 
-- "Shakespeare hade detta praktfulla slott med dess 
vördnadsbjudande läge vid Öresund i tankarna, då han författade sin 
Hamlet", -- emedan enhvar af detta skådespels millioner läsare gjort 
sig föreställning om slottet och dess af spöken hemsökta 
platform, -- och emedan hvarje ditkommande resande besöker 
slottet med samma tankar, så förefaller det en i sjelfva verket, 
då man nattetid vandrar omkring på dess tinnar, som skulle 
dessa rum och murar vara likasom helgade genom fantasien 
och litteraturen." Men icke nog härmed, -- genom Shakespeare 
har Hamlets minne blifvit så införlifvadt med Kroneborg, att 
man i grannskapet deraf, vid det lilla slottet Marienlyst, trott 
sig upptäcka till och med Hamlets graf. På en kulle i 
Marienlysts park finnas tre runda stenar, som likna lemningar af 
en grofhuggen, upptill spetsad granitpelare, uppsatta, och detta 
monument kallar man "Hamlets graf", utan att bekymra sig 
om vittnesbördet af gamle Saxo, som förklarar, att Amleth 
blef begrafven på Jutland, der hans fader hade sitt rike.

Th.

*



Vetenskap, tillämpad på spel.

Biljardspelet.

Det finnes födda biljardspelare, lika väl som födda 
fideikommissarier; andra återigen kunna pina sig hela lifvet 
igenom, utan att någonsin hinna så långt som att hålla "stången" 
rak (konstuttrycken: queue, double, etc. finnes icke till för 
sådant folk); de stryka aldrig krita på queuen och spela 
ständigt falsk boll. För sådana olycksfåglar är vår artikel 
ingalanda skrifven, det säga vi på förhand, -- fastän just dessa 
måhända ifrigast skola studera den --; ty den gagnar dem 
till platt inte. På dylika "Taugenichtse" biter ingenting, om än 
den helige Biljardus stege ned sjelf och toge dem under ferlan.

För att blifva en god biljardspelare, erfordras framför allt 
smak för kroppslig motion, behändighet, snabb blick och snabbt 
beslut, herravälde öfver muskler och nerver, ty ingenting 
förvirrar öga och hand mera, än inflytelsen af tillfälligt missmod, 
samt ändtligen -- efter mångas förmenande -- kännedomen 
om de franska talen till fyratiosju, enär fyratioåtta heter parti.

En del af dessa nödvändiga reqvisita måste föras med 
hemifrån, en annan åter låter småningom tillegna sig. I alla 
händelser måste det dock för biljardspelaren vara af vigt att 
känna till de grunder, hvarföre han skall spela så och icke 
annorlunda, för att uppnå önskad effekt; ty den, som endast 
efter instinkt och mindre genom rationel öfverläggning 
handhafver detta, själ och kropp till lika elegans utbildande spel, 
kan väl i lyckligaste fall någon gång träffa det rätta, men aldrig 
med säkerhet beräkna resultatet.

Biljardspelet beror på mycket enkla principer, hvilka det 
till en del har gemensamma med kägelspelet.

Som bekant, sättes å biljarden kulan (bollen) i rörelse 
genom en stöt förmedelst en stång (queue). Men alltefter 
som denna stöt träffar bollen upptill, nedtill, i midten eller på 
sidan, blifva bollens rörelser också skiljaktiga.

Stötes queuenLäs: kö, köen. midt på bollen, så framslungas han 
noga i stötens riktning. I början af sin rörelse glider han 
öfver biljardens yta, i synnerhet om stöten var mycket häftig, 
likt en afskjuten kanonkula, hvilken susar utefter en spegelglatt 
is; men småningom inverkar friktionen (rifningen) på 
underlaget och bollen antager en framåt riktad omvridning, 
ungefär som ett vagnshjul, rörande sig utefter en väg. Råkar 
en noga på midten stött boll såsom i fig. 1 bollen a -- en 
annan liggande boll a1, så meddelar den förre sin rörelse åt 
den sednare; antingen helt och hållet, så att han stannar på 
dennes plats -- (detta inträffar, om han vid sammanstötningen 
hade en ännu öfvervägande glidande rörelse) -- eller endast 
delvis, så att en del af hans förra rörelse fortfar och han 
rullar efter den träffade bollen. Det sednare fallet uppstår, 
om bollen, under sitt lopp, redan öfvergått till en rullande 
rörelse.

För den skull löpa också alla bollar, hvilka som b i fig. 1 
fått en öfverstöt -- förutsatt att de träffat den andre bollen 
fullt -- bakefter denne.

Fig. 1.

En understöt, sådan den är utförd på bollen c, meddelar 
denne en vridning bakåt, liksom om bollen ville löpa i en
riktning, motsatt stötens. Denna benägenhet realiserar sig 
också, så snart genom sammanstötning med bollen c1 rörelsen 
framåt blifvit öfverflyttad på den sednare. Bollen c löper då 
på samma väg tillbaka igen eller stannar åtminstone på den 
andra bollens plats.

Det faller af sig sjelft, att ju längre den boll, man vill 
träffa, är aflägsnad från spelbollen, desto mera upphäfves, på 
grund af friktionen mot biljardytan, den genom en dylik s. k. 
klappstöt åt den sednare meddelade, bakåt riktade vridningen 
eller rullningen, samt att derföre dessa interessanta stötar 
mycket lättare lyckas, "om det endast är föga duk mellan 
båda bollarne".

Alla raka, d. v. s. på den lodräta midtellinien stötta 
bollar, studsa, när de träffa vallen, tillbaka i samma vinkel, 
under hvilken de slå mot; men icke så de snedt stötta, det 
må nu vara på högra eller på venstra sidan.

Ganska ofta förekommer, att söndags-biljardspelare 
beklaga sig öfver vallens förmenade "falska" afslag. De hafva 
oftast orätt, ty orsaken, att bollen studsar tillbaka i en annan 
vinkel, än han spelades, ligger icke hos vallen, utan hos 
spelaren, som ej förstod träffa sin boll noga på midten.
Hvarje snedt stött boll erhåller genom stöten en
vridning åt den sida, å hvilken han träffades
af queuen, till följe hvaraf, när han hinner till
vallen och der förlorar sin rörelse framåt, han har
benägenhet att löpa längs vallen och just åt den sida,
hvarpå stöten följde. Taga vi i fig. 2 bollen a som
exempel, kunna vi genast derigenom belysa ett af de
eclatantaste fall, hvars lyckliga tillvägabringande
af biljardeleverna sinsemellan i viss mån betraktas
som ett slags gesällprof -- det fallet nämligen, då
carolinan är ställd vid nedre kanten af mellanhålet,
och genom den tätt vid samma vall, men ofvanom
midtelhålet befintliga spelbollen a, genom double
skall spelas ned i detta. Visserligen tyckes denna
fordran icke stå i harmoni med frånstötningslagarne,
men då praktiken ådagalägger möjligheten, måste
dock en rationel förklaring öfver saken kunna
presteras. Som bekant, måste bollen a, för att på det
genom ritningen förtydligade sättet återstudsa från
vallen (med ändamål att taga carolinan), träffas med
queuen från högra sidan. Han glider då visserligen i
stötens riktning öfver biljarden, men vrider sig under
detta lopp icke som vagnshjulet uppifrån nedåt, utan
på det sätt, pilarne antyda, från venster till höger,
omkring sig sjelf. Anländ till vallen, vore han,
till följe af denna så beskaffade vridning, benägen
att rulla längs högra sidan, under det att vallens
elasticitet vill kasta honom tillbaka i riktning af
b. Resultatet blifver, att han ej hängifver sig åt
någon af dessa båda, på honom inverkande rörelser,
utan väljer en medelväg, samt återstudsar från vallen
i en vinkel, hvilken lutar desto mera åt höger, ju
snedare bollen träffades af queuen på denna sida. Han
skall sålunda också, med en viss kraft och snedhet i
stöten på återvägen från vallen kunna kasta carolinan
i hålet.

Fig. 2.

Det följer väl af sig sjelft, att hvar och en
snedt spelad boll i en dylik, skenbart afvikande
riktning studsar tillbaka äfven från en annan
boll och icke ensamt från vallen. Vid början af det
s. k. kägelpartiet placeras de båda bollarne ofta så,
som i fig. 2 är betecknadt genom d och e. Uppgiften
är att genom bollen f spela dessa två bollar i de
vidkommande hörnhålen eller att åtminstone beröra
(carambolera) dem båda med denna boll, samt löses
på följande sätt. Man ställer sig rakt mot en af
de båda bollarne, träffar med queuen spelbollen f
möjligast snedt och häftigt på samma sida, som den
andra bollen, hvilken skall caramboleras, befinner
sig, i vårt fall sålunda till venster; men tillika så,
att spelbollen träffar den första bollen e temligen,
dock icke alldeles fullt, utan likaledes något på
sidan åt bollen d till. Om stöten utföres väl, rör
sig spelbollen i den punkterade liniens riktning, 
och vrider sig tillika i pilarnes riktning
omkring sig sjelf. Genom sammanstötningen med e
ökar sig denna vridning och blifver så stark, att
den icke låter bollen f löpa tillbaka i riktning
emot g, utan tvingar honom bort till vallen. Liksom
förut bollen a, väljer han en medelväg, hvilken i en
bågformig linie återför honom till vallen och stöter
sålunda mot bollen d, som derigenom stötes ned i det
bredvid liggande hålet. Bollen e har redan förut,
genom beskaffenheten af den sammanstötning, vi antydde,
drifvit ned i det andra hörnhålet.

Men utom kännedomen af de olika
stötarnes verkan, beror denna spelkonst hufvudsakligen
på att förmedelst den stötta bollen drifva en annan
i en bestämd riktning, antingen i de å biljarden
befintliga hål eller i uppställda pyramider, eller
ändtligen mot en tredje boll.

Fig. 3.

Den stöt, en löpande boll utöfvar på en stillaliggande 
verkar städse så, att den sednare noga rör
sig framåt i en beröringspunkten motsatt varande
riktning. Med raka och fulla bollar förstås detta
af sig sjelft, men för de icke helt och hållet
fullt träffade visar sig detta genom en analys. Om
t. ex. två bollar på biljarden ligga så nära
sinsemellan, att de beröra hvarandra,
liksom bollarne a och b i fig. 3, och en tredje
c på nyssnämnde sätt spelas mot a så skall denne
visserligen, enär han blifvit fullt träffad, i första
hand visa benägenhet att röra sig i riktningen c a,
men derunder måste han skjuta bollen b åt sidan, och
hvar och en vet nu, att den sistnämnde bollen under
dylika omständigheter, i den genom pilarne angifna
riktningen, tager sin kosa ned i hörnhålet.

Den punkt sålunda, der man måste träffa en boll,
för att han skall röra sig i bestämd riktning,
är ganska lätt att finna, om man tänker sig denna
riktningslinie förlängd igenom bollen. På det att i
fig. 3 d skall gå till venstra midtelhålet, måste
han träffas af e i punkten g. Deraf följer, hvad
praktiken också bekräftar, att sista möjligheten att
tachera en boll (träffa honom med spelbollen så, att
han löper åt sidan) är gifven då, när den riktning,
i hvilken han skall röra sig, står lodrätt mot den,
i hvilken spelbollen befinner sig. Carolinan d kan
sålunda åt venstra midten till endast göras af sådana
bollar, hvilka stå till höger om linien A B.

Hvar och en på sidan träffad (tacherad) boll
förhåller sig alldeles som vore han sjelf snedt
stött, och detta är företrädesvis att observera,
när den spelande bollen råkar vallen, emedan han
då på alldeles emotsvarande sätt, som vi sågo vid
fig. 2, studsar tillbaka; för den skull vålla också
de s. k. tache-doubleringarne den mindre öfvade
så mycket bråk. Likaså erfar spelbollen, sedan han
träffat den andra bollen, en vridning, liksom ville
han löpa omkring den träffade, hvilken vridning
icke låter honom studsa tillbaka i samma vinkel
från den träffade bollen, hvarunder han stötte mot
denne, utan länkar mer eller mindre hans lopp i den
andra bollens bana. Efter elasticitetens lagar måste
t. ex. spelbollen e, om carolinan d tacheras genom
honom, studsa tillbaka i riktning emot f; men detta
gör han i verkligheten icke, utan löper bort under
en mycket vidare vinkel samt träffar, som bekant,
vanligen den nedre carambol-bollen a.
Då bollens vridning åt sidan utöfvar ett
väsentligt inflytande på afslaget från vallen, så
äro de svårigheter, hvilka ställa sig i vägen för
åstadkommandet af doublerade bollar, också mycket
större, än de vanliga tache-bollarne framställa.

Visserligen predikas allmänt den regeln, att bollen
studsar tillbaka i samma vinkel, under hvilken han
hinner vallen, men noga räknadt gäller detta endast om
ganska få bollar. De flesta af dessa äro redan från
början ej träffade så alldeles på midten, utan föra
med sig en vridning till vallen, hvilken förändrar
återstudsningsriktningen; men alla öfriga, som icke
slå helt tvärt mot vallen, erhålla en sådan, emedan i
det ögonblick, bollen slår mot, endast dess berörande
punkt uppehålles i sin rörelse framåt, under det att
de öfriga punkterna bibehålla en viss hastighet, med
hvilken de vilja röra sig framåt, och den der leder
till en vridning kring beröringspunkten. Man måste
taga detta i betraktande och spela sådana bollar som
r i fig. 4 mindre platt mot vallen, än ofvan uttalade
återstudsningslag egentligen fordrar.

Men för att säkert doublera en boll, måste man icke
desto mindre i tankarna föreställa sig den vinkel,
under hvilken han blefve slagen mot vallen och åter
tillbakakastad, såvida endast elasticitetens lagar
komme med i spelet. För nybörjaren bereder detta
svårigheter; ja till och med skickliga spelare finna
någon gång fall, i hvilka den gyllne praktiken icke
är tillfyllestgörande.

I synnerhet kunna tripler, qvadrupler etc., vid
hvilka bollen skall beröra vallen två, tre, fyra
och flera gånger, innan han når sitt mål, endast
läras genom lång öfning. Men då de riktningar, en
doublerad, triplerad o. s. v. boll väljer, bestämmas
af matematiska lagar, kan man på papperet upprita
dessa vägar samt med blyertspenna och lineal lösa
enahanda problemer, hvilka förekomma på sjelfva
biljarden. För en double t. ex. finner man den punkt
på vallen, mot hvilken bollen bör spelas, ganska lätt,
om man, som i fig 4 vid biljarden a, b, c, d tänker
sig en annan a2, b2, 
c2, d2 skjuten intill
och fäster sitt ögonmärke på en emotsvarande punkt af
denna andra (hjelp-)biljard. Denna viserlinie angifver
den riktning, i hvilken bollen bör spelas, om han
genom afslaget från vallen skall nå sitt mål. Skall
sålunda bollen B genom bollen A spelas i midtelhålet
e, måste han träffa så, som skulle han gå direkt
till e2 på biljarden 2, alltså på m; deremot på n,
om han beräknas för hörnet d, i hvilket fall han
spelas i riktning af d2.

Fig. 4.

Vid en triple måste bollen två gånger beröra vallen,
innan han får inträffa på det bestämda stället.
Man finner punkten,
mot hvilken han då skall spelas på liknande sätt, i
det man tänker sig ytterligare en biljard placerad
intill den förra imaginära; för qvadrupler behöfver
fantasien ännu en tredje. Fig. 5 visar oss dessa
hjelpbiljarder gruppera sig omkring den 
ursprungliga. För att nämligen bestämma alla möjliga
doubles, behöfver man 4, anslutande sig till
hufvudbiljardens sidor och hvilka på vår ritning äro
betecknade med 2. Mellan och bredvid dessa rangera
sig triplebiljarderne (8), som äro betecknade med
3 och sedan hjelpbiljarderna för qvadrupler (10)
igenkänliga af siffran 4.

Fig. 5.

På hvilket sätt figuren kompletterar sig för bollar
af högre rang än triple och qvadruple, framgår af
schemat.

Med tillhjelp af denna ritning kan man ögonblickligen
finna på huru mångahanda och på hvilka särskildta
sätt en boll kan doubleras, tripleras o. s. v. Man
behöfver endast från den punkt, på hvilken bollen
ligger, draga linier till alla hål på de vidkommande
hjelpbiljarderna (sålunda de med 2 betecknade,
om doubles och till de med 3 signerade, om triples
skola sökas). De af dessa linier, hvilka invändigt
råka i hålen på hjelpbiljarderna och icke blott
utvändigt beröra desamma, alltså löpa tvärs öfver
hjelpbiljardens yta, angifva städse den riktning,
i hvilken bollen kan göras. Det hål, hvari den i
denna riktning spelade bollen slutligen faller, är
intet annat än det genom samma bokstaf betecknade,
efter hvilket man rättade sig på hjelpbiljarden. Vill
man följa bollens vidare lopp, söker man riktningen
för den punkt, der vallen beröres af honom, derigenom
att man nu rådfrågar hjelpbiljarderna af närmast lägre
rang. Ty sedan bollen en gång återstudsat från vallen,
blifver af en qvadruple en triple, af en triple en
double o. s. v. Men för att skaffa sig reda på den
riktning, i hvilken en boll måste spelas till ett
bestämdt hål på biljarden, skall man bland dessa
hjelpbiljarder alltid finna blott en enda brukbar. Ty
i detta fall måste man fästa behörigt afseende på den
regeln, att bollens riktningslinie måste löpa icke
blott tvärt öfver hjelpbiljardens. Men der uppstår
alls inga svårigheter vid att, med tillhjelp af en
dylik ritning, angifva banan för en boll, hvilken
skall beröra vallarne 5, 6, 7 eller flera gånger,
innan han faller i ett bestämdt hål. Och om det
äfven i praktiken är kinkigt, ja nära nog omöjligt
att finna sig tillrätta med de ju endast i tankarne
existerande hjelpbiljarderna, så skall dock ett dylikt
biljardspel på papperet i högsta grad uppöfva ögat,
äfven för bedömande af bollar i verkligheten.

*



Syskonbarnen.
En riktig hvardagshistoria af Onkel Adam.


Det behöfves ej mycket, för att väcka den gamles 
hågkomster: en saga, ett ord, likhet i utseende med någon, man 
känt i sin ungdom, ett sångstycke eller en tafla, ja ett 
träsnitt, väcker ofta upp en hel rad af erinringar och lemnar åt 
fantasien ämne för en hel serie af små kabinettsstycken, som 
sedan under namn af Tidsmålningar få en publik. Så är 
händelsen här med ett träsnitt och jag vill teckna några taflor, 
som skola igenkännas af alla; men för dessa alla taflor har 
jag ej mera än en illustration, en enda, som dock ger ljus 
åt dem alla.


Tvänne flickor.


Den tiden litteraturen höll sig för god att sysselsätta sig 
med annat än guda- och hjeltesagor eller teckningar af konungars 
och förnäma herrars och damers öden, hade det ej lönat 
mödan att tala om det jag nu måste, eller om två skomakare 
i den goda staden W. som, till på köpet, är en småstad. 
Men dessa begge män voro dock menniskor med känsla och 
lif, som alla andra och under öden, som för dem voro fullt 
lika vigtiga, som Napoleons öden äro det för honom. 
Skådeplatsen var blott en annan; en bakgata i W. -- men hvad 
gör det till saken?

Två bröder, Martin och Sven, kommo på en gång i lära 
hos gamle Sjöqvist och sedan de lärt ut och blifvit "verkliga 
gesäller" togo de sig namn och kalladt sig begge för Söderman 
efter Söderskoga församling, der de voro födda.

Jag minnes väl dem begge, som tillsammans egde det 
låga, men temligt långa envåningshuset vid bakgatan, der de 
hade hvar sina rum och hvar sin utgång.

Då jag först lärde känna dem. hade de hvar sin flicka, 
ett par snälla barn, som lekte tillsammans i den lilla täppan 
och ej det allra minsta tänkte på att skiljas åt eller att dela 
olika öden.

Martins dotter hette helt enkelt Anna; men Svens hade 
fått det mera klingande namnet Jenny; ty Jennys mamma hade 
varit kammarjungfru hos ett förnämt herrskap och der insupit 
ett och annat om "bildning" och dylikt, som gjorde att hon, 
som skomakarehustru, tog sig ut ungefär som en guldfasan i 
en simpel hönsgård.

Martins hustru, Annas mor, hade ej varit annat än en 
fattig flicka utan andra anspråk än dem en simpel skomakares 
ställning medgaf och var på det hela lyckligare än sin 
svägerska, och ganska säkert voro männens lycka i proportion.

"Det går inte an att låta lilla Jenny längre leka med 
Anna" -- hon blir så grof och tölpig, sade Fru "Sven" Söderman 
till sin herre och make, der han satt på sin trefot.

"Men kära du! hon är dock blott dotter till en skomakare."

"Ja, det är det arma barnets olycka" inföll frun -- "ack! 
om jag ändå gift mig med bokhållare Ljungberger -- men -- 
men då hade jag andra tankar; men jag drager mitt kors 
med tålamod; dock Sven! Jenny är min dotter och hon skall 
få bildning, om jag skall klä' af mig sjelf. Hvad gör ej en 
mor för sitt barn!"

Den stackars Sven hade så ofta hört, att f. d. 
kammarjungfrun gjort en mesallians, att han nästan trodde så sjelf 
och ofta i sitt sinne beklagade, att hans bo var för ringa för 
en så ståtlig och bildad qvinna, som var vand vid bättre än 
hans hem var. Med yttersta ansträngning kunde Sven bekosta 
Jennys bildning. Hon gick snart i en pension och lärde sig 
franska och engelska och spela piano; ty dessa tre äro hvad 
som kallas fruntimmersbildning. Derefter lärde hon sig niga 
och dansa och dylikt; och för allt detta fordrades passande 
drägter. Men inkomsterna kunde ej räcka till allt och sålunda 
hände, att mamma der hemma var ganska paltig, under det 
att hon stärkte och strök lilla Jennys underkjolar eller brände 
det vackra barnets lockar och benade de "söta flätorna".

När hon sålunda friserade, sin flicka, kändes det i hjertat 
liksom hon klädt en "liten friherrinna". Hvem kunde 
också veta hvad Gud hade beslutat med det barnet? Och när 
lilla mamsell Jenny, klädd som om hon varit grosshandlarens 
och icke skomakarens dotter, med sin pressade portfölj under 
armen, gick till pensionen, stod alltid, mamma med en gammal 
ylleschal hängande ned på sned öfver axlarne och för 
öfrigt i den mest tarfliga hvardagskostym, bakom porten för 
att genom springan se efter sin snälla, vackra Jenny, der 
denna gick och förtroligt nickade åt sina pensionskamrater, 
fröken von M. och grosshandlaren O:s dotter som hon mötte. 

"Ack det barnet! ack det barnet!" sade modren då hon 
åter kom in -- alla menniskor se på henne. Det är också 
något att se på; ty det är kappa som duger, med två tums 
silkesfransar. Jag tycker just hvad den der fru (jo det är 
en fru det!) Anderson i hörnet skall förarga sig grön och gul 
då hon ser vår Jenny.

*

Hos Martins fick lilla Anna icke någon fin bildning, fastän 
äfven hon gick i skolan; men detta var i den allmänna 
flickskolan; dock! det hon lärde var att hushålla och finna sig 
nöjd med litet och framför allt det en from, god och lycklig 
husmoder lär sitt barn.

Så väl mor som flicka voro snygga och fina, alltid klädda; 
men aldrig utklädda och ännu aldrig hade fru Martin stått 
bakom porten för att glädja sig åt något sin Annas triumftåg 
uppåt gatan.

De olika uppfostringsmetoderna sprängde de begge 
familjerna. Martin fann sig mera än illa när han gick in till bror 
sin, der allt förrådde fattigdom utom lilla Jennys toilett. Han 
fann knappt en rankig stol att sitta på, emedan lilla Jennys 
klädningar intogo de tre, som förefunnos; antingen voro de 
nytvättade och skulle torka eller voro de nystärkta och intogo 
ett ofantligt rum "för att icke bli rynkiga"; och i det trånga 
rummet fanns en atmosfer mättad af tvålångor och oset af 
strykjernet. Det hela var så tillstäldt, att "bror Sven" icke 
kunde ha mera än en surmulen och missnöjd lärpojke, då 
deremot Martin hade en egen verkstad inne på gården och så 
många arbetare, att han gerna kunde på lördagskvällen ta sig 
en fristund; men Sven satt heligt och söckent böjd öfver sin 
läst och måste slarfva, måste mista kunder, blott för att Jenny 
skulle ha "bildning" och uppfostras till anspråk.

Huru många föräldrar är det ej, som göra sig sjelfva 
till slafvar, för att göra sina barn till ännu uslare slafvar af 
tillkonstlade behof och martyrer för omöjliga anspråk?


Det femtonde året.


Ibland går det temligen lätt att börja, fastän det blir tungt 
att fortsätta. Det är som då pojkarne rulla snöboll -- han 
växer och växer ända tills den är för tung att gå omkring. 
Så blef det också med fru "Sven" Söderman och lilla Jenny. 
Lilla Jenny hade nemligen vuxit betydligt och kläderna blefvo, 
för hvarje tum Jenny växte, dyrare att underhålla, och det 
gick ej heller mera an, att som förr, då "Jenny ej förstod 
bättre", sätta ihop af gammalt. Det gick lika litet an, att 
låta "stackars Jenny" liksom Anna, gå hemma och stöka i 
hushållet -- och onödigt var det äfven, emedan Sven 
Söderman icke så egentligen hade ett hushåll, utan blott ett 
tillhåll. I samma mån således Jenny växte till i år och 
"billiga" anspråk -- i samma mån blef huset mer armt, 
mer oordentligt, otrefligt och mindre passande för 
dottern. Och nu var hon femton år -- hade gått till skrift 
hon, liksom Anna; men följderna af denna handling blefvo i de 
begge barnen helt olika. Anna var nu raska, friska flickan 
och blef en trogen hjelparinna åt sin mor; men nu hade för 
Jenny ögonblicket kommit, då hon skulle in i societeten och 
vistas bland "folk", ett uttryck som fru Sven alltid begagnade. 
Det var profvet af den innerligaste, den mest försakande 
moderskärlek -- (låtom oss döma rättvist) -- ett bevis på, att 
en mor kan offra allt utan att knota; ty hon visste väl, att 
hon sjelf ej fick räknas till just detta "folk", i hvars 
umgängeskrets hennes Jenny borde lefva.

Huru skulle man bära sig åt? Lilla Jenny kunde icke
tjena i någon egenskap -- till piga var hon för fin,
ingen ville ha henne -- som hushållsmamsell skulle man
kunna laga mat, och Jenny kunde ej koka en aborre, och
som guvernant borde man kunna mera än hon kunde. Visst
satt der i det otrefliga hemmet ett par taflor i
svartkrita; visst hade mamma en broderad soffkudde i
sin byrålåda och visst lågo strödda delar af franska
och engelska romaner på en hylla; men detta var också
allt.

Jenny tänkte ej på annat än att fortsätta, som
hon börjat, och hade allt för tidigt lärt sig att
en menniskas värde, lik förgyllningen på ett tomt
äggskal, endast tillhör ytan.

Mamma "Sven" hade en gång för alla afsagt sig alla
förmåner; men pappa Sven hade svårare att begripa
den saken.

Det föll aldrig mamma in att följa sin dotter på gatan,
-- hon visste, att hon egentligen icke bort
vara det vackra barnets mor och hon fröjdade
sig blott åt ett hopp, det nemligen, att
verlden skulle glömma, att hon var lilla Jennys mor.

Pappa Sven deremot fann ej riktigt klart, att
bildningen och kläderna slita alla blodets och
kärlekens band, utan tyckte att Jenny kunde vara hans
dotter och detta utan förnedring.

Jenny var nemligen nästan aldrig hemma. Hon hade
vänner naturligtvis, vänner, som småskrattade åt den
fåfänga skomakaredottren; men som icke desto mindre
kallade henne "söta Jenny".

En gammal majorska, som inga barn hade och som
dessutom var en af dessa gummor, som på sina
dagliga utflygter slita skoplagg, tog lilla Jenny
under sin vård och anförde henne, hvarför hon fick
sin fotbeklädnad för intet och alltid ett par nya
bottfårer till jul.

Majorskan var ett ganska reputerligt "förkläde" åt sin
snälla Jenny. Jenny passerade for majorskans sällskap
och lektris, fastän hon vanligen spisade potatis och sill
hemma hos föräldrarne och hvilade i en skrubb i deras
lilla rum. Med det der var det ej så noga; ty det
såg ingen och det ingen såg, det var också ingenting.

Det kunde ju hända? Jenny såg bra ut och hade
bildning, att kanske en baron blef förtjust när
han såg henne på en bal (sådant har händt förr)
och att han friade. Mamma Sven hade en ny negligé
och en temligen snygg schal att ta på sig då han
skulle komma. Allt detta hade Sven sjelf ej så noga
beräknat, hvilket man kan finna af illustrationen,
upplyst och förklarad af följande lilla samtal:

Ill. H. KÖNIG

"Adjö nu med er", säger Jenny då hon ämnade sig
bort för att i stadens musikaliska sällskap inöfva
en stämma i Skapelsen; (ty i W. håller man på med
Skapelsen allt emellanåt) "adjö med er!"

"Lycka till snälla Jenny", säger modern, som sysslar
vié spiseln med att koka potatis, "lycka till!"

"Vänta Jenny", säger fadren, "bara jag får denna
galoschen blank, så följer jag dig uppåt gatan."

Mamma Sven höll just på att föreställa sin man det
"opassande" i ett dylikt förslag, då lilla Jenny
sjelf afgjorde saken.

"Jaha -- men pappa lilla! -- det är i sanning ett
underligt förslag; om pappa ändå hade en snygg bonjour; men
-- ja pappa lilla kommer väl inte ihåg, att jag skall upp i
musikaliska sällskapet, der jag sjunger duett med
fröken von M. -- Adjö!"

"Vet hon inte skäms!" sade Sven då flickan lyckligen
svängt sig ut genom den trånga dörren och mamma,
med de nakna armbågarne stödda i fönsterposten,
med tjusta blickar såg efter sin älskling, husets
goda engel.

"Skäms! -- hvad är det hon skall skämmas för, utan
derför att hon har en trashank till far som inte eger
en snygg bonjour; det sade hon också -- hade hon inte
rätt kanske? -- har du någon snygg bonjour? Kan man
fordra af det stackars barnet, att hon skall låta
skratta ut sig då hon går i sällskap med en paltig
gubbe och hela staden skulle säga: "det är pappa
Söderman med sin dotter."

"Tig! det är du, som gjort henne galen och gjort
henne hård, så att hon föraktar sina föräldrar."

"Ack min Gud!" suckade hustrun, "om jag ändå tagit
bokhållaren -- han är nu brukspatron och hans döttrar
dansa på amaranten."

"Tig med din bokhållare och din amarant -- du hade
varit densamma då som nu."

"Hade jag varit? tackar ödmjukast! hade jag varit
skomakerska, om jag varit patronessa? -- du är
orättvis och hård sjelf."

Och så talade man hvarje dag, utan att man fick veta
hvem, som hade rätt. Säkert var, att antingen
skomakaren eller hans hustru gjort en mesallians.

*

Huru stilla, huru vänligt var icke deremot allt inne
hos Martins. Visst fick äfven Anna komma på bal; men
det var på borgarebalerna och de, som voro der,
föraktade visst icke den vackra, snälla dottern till
en välbehållen man och med en fryntlig och värdig
mor. Hon lyste ej under lånade fjädrar; men som
en hämpling i skogen voro hennes egna rena
och fria och hela hennes uppträdande
anspråkslöst och således tillockande.

Lilla Anna fick snart en friare, en hederlig ung
och flitig borgare i staden; men lilla Jennys baron
uteblef och flickan förbannade sitt öde att vara
skomakaredotter. Detta var också hennes olycka;
men ej derför att hon var det, utan derför att
skomakaredottern uppträdde med anspråk af en prinsessa
och med en sorts bildning, som ej passade för någon
ställning -- och som skapade anspråk alltför stora för
en anspråkslös borgares hem och en bildning allt för
ytlig, äfven i salongen.


Slutet.


Slutet är helt kort.

De begge flickornas föräldrar äro döda.

Lilla Anna, vand att hushålla med smulorna, är en
lycklig borgarehustru, som alla värdera, som ingen
ser öfver axeln utan alla hålla af, som en god maka
och mor, en föresyn för grannar och vänner, men på en
vindskammare i hennes hus bor Jenny, nu bedagad och
missnöjd med hela verlden, en börda för sin slägt,
utan vänner, utan en enda blomma qvar af de tusende
hennes stackars mor trodde sig utså på hennes väg;
af dem alla hade der varit blott tistel och törnen.

Men då en grannfru sade till Anna: "Du har just ingen 
glädje af Jenny, som sitter der uppe och bara kommenderar" 
-- smålog denna mildt och sade: "jo det gläder mig, att jag 
hade en lika klok som god mor; men hon, stackars Jenny, 
hade en, som endast var god och fåfäng. Hon rår ej för 
sig -- jag ej för mig; men det är på detta sätt "fädrens 
missgerningar gå in på barnen."

"Du är godheten sjelf", sade grannfrun.

"Åh nej", blef Annas svar; -- "Jenny och jag äro ju 
syskonbarn; det är vår skyldighet att hjelpa henne -- och 
hvad hjertat bäst menar, det ser nog Gud och löner det på 
våra barn."

Och härmed är hela historien om syskonbarnen slut. 
Jag har sett dem och tusende hafva sett samma tafla; men 
ändå anser man ej förrådet stort nog; ty beständigt måla 
fåfänga mödrar med sitt eget hjertblod samma tafla af en lycka, 
som blir en olycka och af en bildning, som hvarken kan lyfta 
eller fröjda själen.

Det är en tapisseritafla, af hvars alla färger endast 
skuggorna icke urblekas.

*



Om unga qvinnors bildning och uppfostran.

Modern är eller skulle fastmer öfverallt, då icke
sjukdom eller särskilda vidriga förhållanden hindra
henne derifrån, vara den unga menniskoplantans
vårdarinna, trädgårdsmästarinna; ty familjen är
det trädgårdsland, från hvilket en sådan planta
skjuter fram, är den jord, på hvilken den åt alla
sidor skall spira upp till en möjligast hög grad af
fullkomlighet.

Detta kan emellertid endast då inträffa, när åt den
sig utvecklande anden erbjudas de för dess utbildning
nödiga vilkor, och till dessa hör framför allt annat
det ädla exemplet af ett i fullständig harmoni,
i fullkomlig andlig öfverensstämmelse lefvande
föräldrapar.

Icke många äktenskapliga förbindelser likväl ha att
glädja sig åt frid och endrägt; de, i hvilka full
andlig öfverensstämmelse och fullkomlig harmoni göra
äktenskapet till ett tempel för den stilla lyckan,
äro ännu långt sällsyntare.

Detta är den naturliga följden af det sätt, hvarpå
de flesta äktenskapsförbindelser numera afslutas,
och hvilken för ingen del är egnad att grundlägga och
befästa den sig bildande familjens eller den kommande
generationens lycka.

Huru många unga flickor, huru många unga män gifta
sig, utan att tänka på en ömsesidig pröfning, med
undantag af förmögenhetsförhållandena.

Inom de högre samhällsklasserna gifta sig flickor rätt
ofta blott för att blifva befriade från det tråkiga
enahanda i ständigt samma tidsfördrif och nöjen;
äktenskapet medför, åtminstone i början, omvexling i
detta öfvermätta lif; visserligen finna de sedermera,
äfven som gifta fruar, lifvet enformigt, ty -- de
förstå ej att passande sysselsätta sig; och hvad som
kunde förskaffa dem sysselsättning, hushållet, barnen,
öfverlemnas åt legdt folk, ja måste öfverlåtas åt
sådane personer, ty rätt illa skulle det anstå en sig
"förnäm" tyckande fru att bekymra sig lite grand om
köket, att sjelf ha uppsigt öfver sina små eller att
förfärdiga och hålla i ordning deras linne.

Köket skadar hyn, nålen vanställer de ömtåliga
fingrarne.

Dock gifta sig flickor icke ensamt för att undfly
enformigheten, de göra det också ofta af fruktan för
att blifva -- "gamla jungfrur" -- sorgligt nog, men
likväl sannt. Jag kände en ganska förnäm och ganska
rik flicka, hvilken utan ringaste böjelse skänkte
sin hand åt en 65-årig, alls icke älskvärd man,
blott emedan hon räknade tretio år och icke hade
mod att blifva en "gammal jungfru" -- som hon sjelf
uppriktigt tillstod för mig.

Denna fruktan rättfärdigas i viss mån derigenom, att
sättandet af ett eget bo, till och med för bemedlade
flickor, är förenadt med allehanda svårigheter, under
det att vistelsen i främmande eller befryndade
familjer städse har sina obehag.

De förnäma flickorna gifta sig också rätt ofta --
hvilket för öfrigt tyvärr eger rum inom alla stånd
-- blott för -- att blifva försörjda, ty äfven här,
liksom öfverallt, vill det icke räcka till, och
nästan öfverallt har detta ej-räckande-till samma
grund, den nemligen, att anspråken äro större än
inkomsterna.

För den skull kan man ej undra öfver, om också de
män, hvilkas inkomster icke förslå till att grunda
och bibehålla ett så kalladt anständigt hus, just ej
söka efter något annat, något bättre, än en förmögen
fru. Sorgliga, beklagansvärda villfarelse, som icke 
allenast bittert hämnar sig på de lättsinniga föräldrarne,
utan också sednare på deras barn.

Det band, hvilket endast genom ömsesidig aktning kan
erhålla fasthet och varaktighet, genom emotsvarande
innerlig hängifvenhet, värdighet och helgd,
genom öfverenstämmelse i ädelt tänkesätt, den
rätta välsignelsen, detta band knytes allenast af
spekulation, vid hvilken emellertid båda parterna
ofta nog bedraga hvarandra.

Men en lättsinnigt knuten äktenskapsförbindelse
löser sig, trots den kyrkliga vigseln och trots alla
författningar öfver äktenskapsskillnad, det vi ju
dagligen se, endast allt för snart och allt för lätt.

Knappt se de unga makarne sig ömsesidigt gäckade i
sina förhoppningar, då förbittra de genom fruktlösa
förebråelser det utom dess tunga lifvet för hvarandra,
i stället för att tåligt fördraga, hvad de sjelfva
förskyllat, eller de skiljas åt, hvilket i alla
händelser är det bästa, när de icke förmå uppfatta
det rätta och värdiga i äktenskapet, snart lika så
lättsinnigt som de förenat sig.

Mest äro i dylika fall de stackars barnen att beklaga,
ty redan från början blifver deras uppfostran, när
föräldrarne lefva i osämja eller skiljda åt, en
förfelad, enär det, liksom i föräldrarnes äktenskap,
fattas en fast moralisk grundval. Till den ändan
måste man, i mån af möjligheten, motarbeta oseden af
spekulationsgiftermål, såvida man vill uppfostra ett
bättre slägte.

Men å andra sidan kan i sjelfva uppfostran, och
just från mödrarnes sida, hufvudsakligen genom ädelt
exempel, detta motverkas.

Ett väsen, som från tidigaste barndomen vänjes att
vörda det sköna, goda, ädla, skall icke så lätt
förnedra sig till att bortkasta sin sjelfständighet,
i utbyte mot ett makligt lif.

Högre än allt annat skall det sedliga värdet vara
för flickan, för qvinnan; besitter hon detta, väljer
hon hellre det ogifta ståndet och kampen med lifvet,
än giftermålet med en man, som hvarken eger hennes
böjelse eller aktning.

Förenar ett fruntimmer företrädet af högre
själsbildning med sedligt värde, så verkar hon redan
genom sitt exempel välgörande på sin omgifning, för
hvilken hon blifver till en välsignelse. Dock äfven
utan en dylik andlig utbildning förmår en sedligt
värdig qvinna detta, om hon ersätter det henne
bristande genom ett varmt, vekt sinne och genom en
rörlig, kärleksfull, pligttrogen verksamhet. Hvilken
lycka för ett barn att få kalla en sådan qvinna
"mor", att som förebild alltid få ha henne för ögonen,
att blifva uppfostradt och ledt af henne!

Men den högsta jordiska lycka är beskärd en mor,
hvilken förstår att vara för sitt barn en mor i
ordets sanna bemärkelse, för sin make en trogen
och kärleksfull följeslagerska. Hon finner redan sin
lycka i den husliga verksamheten och i det upplyftande
medvetandet af redlig pligttrohet. Men hvilken man
kunde väl vägra en sådan hustru sin kärleksfulla
aktning?

Sådane qvinnor finnas icke många; -- och hvarifrån
kan det väl härleda sig? Helt enkelt derifrån, att
flertalet icke vet, hvari den egentliga lyckan består;
-- för den skull söka de den icke der, hvarest de
lättast kunde finna densamma, utan der, hvarest den
aldrig blifver dem beskärd, det vill säga i lumpna
ytligheter och i bullersamma förströelser.

Men, märkvärdigt nog, har mången, de bildade klasserna
tillhörig qvinna icke rätt gjort sig reda för det,
hvad som egentligen är att förstå med "bildning och
god uppfostran". Att lära mångahanda ämnen tyckes för
de flesta vara hufvudsaken vid döttrarnes uppfostran,
de skicka dem derföre i de högre pensioner,
hvilka i sina programer ha att uppvisa de flesta
läroämnena. Dylika mödrar taga skenet af bildning för
sjelfva dess väsen; möjligast lysande skall dotterns
uppfostran vara och endast ett medel, för att komma
fram i verlden, eller rättare "göra ett godt parti".

Den verkligt bildade menniskan håller sig på afstånd
från fåfängans marknad; men verkligt bildad är likväl
endast den, som genom klar och innerlig uppfattning af
det sköna, goda och sanna hann till ett sjelfständigt,
harmoniskt lif; ty resultatet af sann bildning är
det rätta medvetandet af det sköna, goda och sanna
samt utpreglandet af dessa idéer i det egna lifvet.

Dock äro begreppen om bildning högst skiljaktiga,
och i synnerhet ha många fruntimmer i detta hänseende
högst egendomliga, ja komiska åsigter.

"När någon träder in i ett rum och gör sin bugning,
vet jag genast, om han är bildad eller obildad",
hörde jag en fru säga, hvilken sjelf ingalunda var
bildad i detta ords sanna bemärkelse. Förgäfves
sökte jag förklara för henne, hvad som måste kallas
för bildad; -- hon upptog till och med min förklaring
illa och förblef vid att anse ett artigt, angenämt
sätt samt betydlig talfärdighet som tecken till
bildning. Ett annat fruntimmer, med hvilken jag vid
något tillfälle underhöll mig öfver bildning, menade:
"bildningen kommer redan af sig sjelf, utan att man
serdeles behöfver bråka hufvudet dermed; jag gör,
som annat folk, skickar mina barn i skolan och
straffar dem hemma, när de uppföra sig oskickligt;
så har jag vuxit upp och på det sättet skola också
de blifva stora och skaffa sig fram i verlden."

Ja, likt tusende, tänkte jag och teg. Denna dam höll
sig sjelf för ganska bildad. -- En tredje, förnäm dam,
som åt mig anförtrodde sin dotters uppfostran, sade,
då hon förde denna till mig: "Det skulle glädja mig,
om det lyckades er att bibringa min dotter många
kunskaper, men jag måste rätt allvarligt anhålla, att
ni icke inpreglar hos henne edra tankar om jemlikhet
och menniskorätt -- ty sådant passar nu en gång inte
för vårt stånd."

Fåfängt vore att söka upplysa många mödrar om,
att musik och franska äro bisaker, men icke de
nödvändigaste beståndsdelarne af qvinlig bildning;
den förvända åsigten, att hvar och en flicka, som
vill göra anspråk på bildning, måste tala franska
och vara musikalisk, är tyvärr allt för utbredd och
djupt inrotad.

På uppmaningen att hellre uppfostra deras döttrar
praktiskt och för hemmet, i familjen, mena de, att
man kunde vara praktisk, utan att just ställa sig
vid strykbrädet eller köksspisen.

Det vill jag också gerna medgifva, men är likväl
af den tankan, att det alls icke kunde skada mången
flicka, om hon, bredvid franskan och musiken, gjorde
sig något förtrolig med de husliga göromålen. Men
beträffande musik och främmande språk, förgäta många,
annars rätt förnuftiga föräldrar, att de härtill
använda penningarne ofta äro alldeles onyttigt
utgifne. Först och främst kan den, som ej har någon
fallenhet för musik, aldrig hinna särdeles långt
deri, och hvad undervisningen i främmande språk
vidkommer, är denna i pensionerna sällan så nöjaktig,
att eleverna erhålla ett verkligt begrepp om och
färdighet i desamma.

Jag känner lärarinnor i franska och engelska språken,
ja förestånderskor för pensioner, hvilka meddela
dylik undervisning i sina anstalter, fastän de uttala
de främmande språken med falsk, fullkomligt inhemsk
accent och som, hvad värre är, af sin grammatik icke
förstå det bittersta; äfven flickor äro mig bekanta,
hvilka efter femårig vistelse i dessa anstalter,
lemnade dem, utan att kunna skrifva en fransk sats
riktigt.

"Möjligt att så är", hör jag yttras, "men icke desto
mindre måste flickorna lära språk och musik, emedan
dessa kunskaper, om de icke gifta sig, äro nödvändiga
för deras egen utkomst." -- Detta måtte jag betvifla; ty en
medelmåttig språklärarinna eller en blott några valser
hamrande musiklärarinna skall icke bättre kunna berga
sig än en sömmerska eller brodös; men bland hundra i
våra pensioner undervisade flickor torde knappt vara
en, hvilken förmår höja sig öfver medelmåttan.

Icke alla kunna för öfrigt blifva lärarinnor och
uppfostrarinnor; den ytliga kännedomen af främmande
språk, lite grand musik, i förening med allt det,
som för öfrigt läres i dessa anstalter, är icke
tillräckligt för en sådan verksamhet, och jag känner
döttrar till högre embetsmän, hvilka till och med
absolverat seminarie-examen, men ändock blifvit
hushållerskor, enär dem fattades fallenhet för den
svåra befattningen.

Dock icke endast om döttrar i de högre klasserna
ville jag tala, utom äfven om dem, hvilka af sina
dåraktiga mödrar uppfostras likt de förra. För dessa
är denna högre halfbildning rent af förderflig; --
väl äro inom alla klasser saktmod, anspråkslöshet,
huslighet det svagare könets skönaste prydnader, men
man finner numera hos borgardöttrar dessa egenskaper
långt sällsyntare än fordom, då deras uppfostran var
enklare än i våra dagar.

Våra nuvarande fruar och flickor vilja -- och detta är
en svår olägenhet -- icke mera vara sitt eget lands
fruar och flickor, utan kompletta fransyskor. De
från Frankrike härstammande moderna, den mest dåliga
franska litteraturen bidraga i sin mån att göra våra 
fruntimmer till -- damer.

Förderfligast verka i sedligt hänseende
öfversättningar från den franska romanlitteraturen,
hvilka med verklig lystnad slukas af flertalet fruar
och flickor inom alla klasser.

"Efter nyaste Pariser-modet" -- bedyrar köpmannen --
och våra damer betala utan tvekan det omåttligt höga
priset för den opraktiska och löjliga drägten.

Vi ha utlandet att tacka för mången skön uppfinning,
månget framsteg på vetenskapens och bildningens
område, men liksom hvar och en enskild har sina goda
och onda egenskaper, så äfven ett helt folk. Låt
oss taga det goda, hvar vi finna det, men vaktom
oss att eftersträfva det, som hvarken är passande
eller lofligt. Förderflig för många familjers af
medelklassen, ja ännu ett par trappsteg längre ned,
lycka, är den sig oupphörligt stegrande lyxen,
i hvilken de högre stånden föregå med exempel och
den härigenom för de lägre tjenstemännen samt många
handtverkare uppstående brist, föranledd deraf att
deras hustrur och döttrar anse nödvändigt att imitera
allt i modeväg.

När jag ser fruar och flickor i dessa öfver
ofantliga krinoliner sig utbredande klädningar,
med hattar, yfviga af en massa plymer och blommor,
på eftermiddagarne skynda förbi mitt fönster, till
sina respektive "kafferep", förlorar jag modet att
tänka mig dem som husfruar; i denna drägt ser den
älskvärdaste flicka lindrigast sagdt oqvinlig ut, men
betänker man derjemte, huru mycket tid och kostnad
en sådan toilett erfordrar, begriper man lätt, att
man och barn och hushåll måste lida derunder. För
sådane fruar äro småbarnsskolorne en stor lycka,
ty derigenom befrias de ju -- till barnens egen
nytta: huru lugnande för en mor! -- delvis från
uppsigten öfver de små, hvarigenom man vinner tid,
så väl till visiter hos goda väninnor, som äfven
till förberedelser för eftermiddagsnöjena, i hvilka
man trankilt låter barnen från och med tredje året
deltaga.

I moderns hand ligger på mångfaldigt sätt barnens
öde, i synnerhet döttrarnes, och man kan ej undra
öfver att hon allt efter sin åsigt på möjligaste
sätt vill garantera detsamma; men den åsigten,
att en ytlig skenbildning åstadkommer flickornas
framtida lycka, är grundfalsk. Må man uppfostra
flickorna enklare, anspråkslösare, förnuftigare,
så skola färre gamla jungfrur ledas vid lifvet. Äro
de å andra sidan förnuftigt uppfostrade, skola de
lätt öfvervinna fruktan för den "gamla jungfrun",
grunda sig ett eget hushåll, samt, äfven som ogift,
veta att lefva ett för andra nyttigt lif!

Har en flicka en serskild talang, en mer än vanlig
böjelse för någon konst, så vårde man, i händelse
familjens medel tillåta det, sorgfälligt dessa anlag,
på det att de må 
mogna till fulländning, men man vakte sig likväl
för att vilja uppfostra konstnärinnor, utan det
dertill erforderliga anlaget, ty detta har vanligen
ett förfeladt lif till följd. Men framför allt vänje 
man flickorna från de äro små vid en nyttig och
icke ensidig verksamhet; -- högre själsutbildning må
icke hindra dem ifrån att deltaga i husliga göromål;
endast ett fruntimmer, i besittning af den förra,
men också förtrogen med de sednare, kan emotsvara de
anspråk, som den bildade mannen är berättigad att
hysa gentemot den bildade qvinnan. Derigenom, att
hon vet besked i hushållet, har hon ännu ingalunda
blifvit till köksa, ty endast den osköna handlingen
tillkännagifver det osköna ståndet.

Förstode blott hvarje flicka, hvarje fru klart och
tydligt sin kallelse, sin lefnadsuppgift, skulle
månget blifva annat och bättre än det nu är. Framför
allt skulle de beflita sig om saktmod, enkelhet och 
tålamod såsom de dygder, hvilka utgöra en qvinnas 
skönaste prydnader, samt för en lycklig sammanlefnad 
äro alldeles nödvändiga, ty der friden flyktar, tager 
också lyckan ett slut; men i hvarje hem, i hvarje 
familj är det qvinnornas pligt att upprätthålla frid 
och endrägt samt icke, hvilket tyvärr ofta nog händer,
i stället utså tvedrägt och split emellan de närmaste.
Förstode de denna sin lefnadsuppgift, skulle de 
eftersträfva att lyckliggöra andra, det må nu vara bror, 
syster, make eller barn, samt i dessa dyra väsens lycka 
söka och finna sin egen. Men är ett fruntimmer så olyckligt 
att stå alldeles ensamt, alldeles lemnadt åt sig sjelft, 
skall hon visserligen nödgas umbära den högsta lyckan,
men likväl icke helt och hållet glädjelös framsläpa sin 
tillvaro, så vida hon har ett öppet öga för naturen och 
ett varmt hjerta för den stora menniskofamiljen, åt hvilken 
hon kan samt måste egna sin kärlek, sina omsorger och sina krafter.

*




Snöblommorna.
Skizz af Onkel Adam.


Det var så kallt i den lilla stugan; ty snön,
som förut legat som en skyddande vall mot väggen
åt norr, hade sjunkit tillsammans och det drog
in genom springorna. Visserligen klenades de alla
förliden höst med lera och mossa; men detta hade
fallit bort -- och nu drog det -- och dessutom var mor
sjuk, mycket sjuk och så hade hon ingen annan som
skötte hushållet än lilla Hanna, som bara var fem
år gammal. Det var en klen hjelp, det tycker man;
men i den fattiges stuga brådmognar barnet och lär
sig snart att hjelpa sig sjelf och andra. Lik svalans
unge, lär det sig tidigt att nyttja sina egna vingar;
ty detta är vilkoret för att det skall kunna komma
ur boet. Således var lilla Hanna en god hjelp. Hon
hemtade bleckkrukan full med vatten vid skogskällan,
hon plockade samman vindfälle i skogen -- hon blåste
eld på brasan i spiseln och matade henne sedan med
qvistar och ris, och det var äfven hon, som läste för
sin mor i skymningen de vackraste böner hon lärt;
ty innantill kunde hon icke läsa, det förstås; men
bönens ord hade hon fästade i sitt minne och bönens
föremål i sitt hjerta. Nu hade Hanna, sedan hon 
väl nedbäddat sin mor och läst stugudörren, begifvit
sig till skogen för att samla vindfällen. Hon orkade
icke med några grofva och tunga trästycken; men
desto flitigare bröt hon sönder grenar och qvistar
och gjorde en bundt deraf, men mycket behöfdes dock
att hålla eld der hemma och bördan blef tung. Och så
vandrade hon i skogen, hvilande sig allt emellanåt
på sina gamla hviloställen, af hvilka en ihålig ek
var det förnämsta, medan man der till och med hade
tak öfver hufvudet.

När man så der hållit ut hela långa vintern, så är det
första tecknet till vår förtjusande roligt, och lilla
Hanna hade således redan flera dagar spejat efter att
få reda på någon hvitsippa å tufvorna; men förgäfves;
men nu när hon som bäst satt och hvilade sig i sitt
skogspalats, fick hon se en hel massa hvitsippor,
yppiga och glänsande, titta upp ur den gröna vallen,
som nyss blifvit blottad från snö, och genast var
färdig att blomma.

Hanna skyndade sig att plocka en hel hop blommor och
gladde sig åt huru dessa skulle fröjda hennes stackars
mor der hemma.

Hennes lilla beräkning slog in. Hon lemnade sin mor
en bundt blommor och började sjelf att syssla vid
spiseln; ty man var dock hushållets lilla hjelpreda
och kände sitt värde och tyckte sjelf, att man var
duktig och gladde sig oändligt åt att vara klok --
ja så klok som gammalt folk; men denna klokskap kom
varm och lefvande ur ett friskt hjerta, under det
att de äldres, förtorkad och spröd, skjuter fram på
beräkningars eländiga planteringar.

Hon såg dock med fröjd att mor, så blek, så matt och
så sjuk hon var, ordnade blommorna till en krans och
att läpparna rörde sig liksom då hon gjorde bön. Hon
tycktes välsigna hvarje blomma.

Men nu gnistrade brasan i spiseln och lilla sumppannan
stod på; ty kaffe skulle man ha, fastän det bestod
af brända brödkanter; men det var brunt och varmt --
och detta var nog för en dylik kaffebjudning. Men när
så Hanna kom med den lilla spruckna koppen, husets
enda porcellinspjes, fylld med den bruna soppan,
sade modren: "Nej Hanna! jag behöfver intet, men du,
stackars barn, du, som har ett långt lif framför dig,
behöfver allt. Jag vill gifva dig allt hvad jag eger --
återtog hon utmattad, allt, allt -- Gud välsigne dig
nu och i all evighet, tillade hon och satte den lilla
kransen på barnets hufvud. Du har plockat vårblommor
åt din mor -- men jag skall i himmelen, dit jag snart
går, plocka åt dig igen och med hvarje blomma, hvarje
liten fröjd, som springer upp ur den kalla jorden,
sända dig en välsignelse.

Hon föll tillbaka utmattad på den torftiga bädden,
och flickan, med sin krans på hufvudet, lutade sig
ned och gret. Hvarför, visste hon icke så noga;
men hon måste gråta och äfven måste hon bedja; men
ledsen var hon icke.

Och då hon slutligen såg upp, hade hennes mor
inslumrat och sof så tyst, så tyst -- barnet kunde
ej höra henne ens andas; men desto lugnare sof hon --
desto mera krafter skulle hon samla. Men hon sof så
länge, så länge, och då smög sig Hanna ut och sprang
rätt öfver skogen till gamla mor i granntorpet --
och gamla mor följde med henne hem till skogen. Mor
sof ännu; men gamla mor sade att hon var död -- död
just nu, när vårsolen som vänligast tittade in i
skogen.

*

Så snäll den lilla flickan är, sade prostinnan -- hon
omtalade, att Hannas mor gått bort för att plocka
vårblommor under snön, till tack för dem Hanna gaf
henne. Det tror hon fullt och fast på. Hon lefver
nog -- säger hon, hon lefver, ty mor sade aldrig en
osanning och hon lofvade att plocka vårblommor åt
mig. Käre min gubbe! jag har tänkt något.

"Och hvad då gumma?"

"Jo, vi ha inga barn och ..."

"Och så vill du taga upp lilla Hanna?"

"Ja -- hon är så "viss" så småförståndig och så snäll
att -- och dessutom -- har du sett ett par ärligare
ögon? Har du sett ett gladare leende eller någonsin
funnit ett fattigt barn, som med så gladt mod och utan
klagan ser in i framtiden. "Mor plockar vårblommor
under snön åt mig", detta är hennes hopp, hennes
ankargrund, hennes kraft och mod."

Och lilla Hanna blef upptagen i prestgården och blef
("så underliga", sade mor i granntorpet, "äro Herrans
vägar") hållen som barn i huset. Men hvarje vår
blef hon liksom orolig och ville ut för att plocka
de första sipporna för att skänka sin nya mor --
prostinnan. I hennes barnasinne stod
ill. H. KÖNIG. inlSnöblommorna.
alltid en moders bild omkransad med hvitsippor, och hade hon 
varit katolik, visserligen hade hon bekransat den heliga 
Jungfruns, Gudamodrens bild, med sina blyga, små vårblommor.

Blef hon så stora flickan och hade fått denna egna sorts 
bildning, som så ofta utmärker prestdöttrar på landet, då de 
uppfostras hemma och af en far, som är en verklig prest i anda 
och sanning och en mor, som framför allt annat är en god 
husmoder och allas vän. Hjertat får då det mesta af 
bildningen -- hufvudet mindre af prålande så kallade kunskaper; 
men begåfvadt med ett rent, oblandadt och klart förstånd.

Renare och skärare blir det då, när vetandets vin blandas 
i det kristallklara begreppsförrådet, än då uppfostran tillagas 
ur en mjölröra af papegojlärdom. Hanna var således 
icke talangfull; men hon hade fått behålla vettet.

Kom så en ung man, litet slägt till prestens; men för 
öfrigt lector i astronomi och fysik samt dithörande ämnen vid 
ett af våra gymnasier. Han fann sig högst underlig till mods 
då han jemförde Euclides med Hanna, och slutet blef att 
han glömde Euclides och friade till Hanna.

I många år hade Hanna hört att "Fredrik" var den 
snällaste, den hyggligaste, den bäste af alla unga män, man der 
kände. "Med stor heder", påstod pappa prost, "hade Fredrik 
blifvit magister och hade blifvit till och med något som hette 
"ultimus", som måste vara något öfver måttan förnämt -- 
och nu kom sjelfve denne Fredrik, en ung, mild och 
tänkande man och friade till lilla Hanna.

"Så underliga äro Guds vägar", skulle gamla mor i 
granntorpet sagt, om hon lefvat; men hon var längesedan död.

Och der blef bröllop på midvintern.

Herr lectorn hade såsom sådan, funnit att hans lilla 
Hanna i åtskilliga ting saknade kunskaper och hade derför 
roat sig med, att för det lyssnande barnet berätta åtskilligt om 
naturen. Som sjelf astronom och fysiker föredrog han helst 
dessa ämnen -- och således fick lilla Hanna god reda på 
verldssystemet och magnetismen. Och allt fattade hon så 
lätt. Så snabbt som en svala fångar en fluga, fångade hon 
en ny tanke. Det var en fröjd att för henne öppna 
vetenskapens helgedomar.

Bröllopsqvällen kom; vigseln var fullbordad. Lilla Hanna 
var vigd vid en medlem af sjelfva consistorium.

Huru skön var ej denna qväll? I salen och rummen strålade 
det af ljus; men bruden smög sig bort till ett fönster 
och blickade ut på vinterhimlen, der norrskenet nu utbredde 
sitt silfverskir, genom hvilket stjernorna blickade fram, som 
hvitsippor under snön.

"Står du der Hanna", sade lectorn, "och betraktar det 
sköna magnetiska skådespelet, som vi kalla norrsken? 
Magnetnålen i compassen oroas alltid under ett sådant -- det är 
ett magnetiskt stormväder."

"Nej Fredrik! det gör jag icke", sade Hanna, med 
glänsande ögon, "jag vet det bättre: Det är min stackars mor 
som plockar stjerneblomster under det himmelska snötäcket 
åt sin lyckliga dotter."

*



Hästen och dess särskilda racer.

Under de hundra tusen år, som menniskoslägtet vandrat 
på jorden, har hästen gått vid hennes sida såsom hennes trogne 
och nyttige vän och tjenare.

Man känner lika litet af hästens som af menniskans 
äldsta historia. Vetenskapen intränger endast långsamt i det 
tidehvarfs mysterier, som föregick de 6000 år, vår tideräkning 
omfattar. Så mycket har vetenskapen dock funnit, att hästen 
räknar anor från en tidigare period än menniskan, ty allestädes 
der man finner fossila ben af den uråldriga hippopotamus, 
af elefanten, af rhinoceros, af björnen, tigern och rådjuret, ja 
äfven af den numera utdöda mastodonten, der finner man 
också ben af hästen. Dessa ben vittna, att hästarne för många 
årtusenden sedan ej voro större än hästarne nu för tiden, utom 
i Sydamerika, der man uppgräft ben efter hästar af jättelik 
storlek.

Första gången man finner hästen omtalad i vår kulturs 
historia, är då han omförmäles i första Mosebok såsom ett 
af de djur, hvilka Noak i arken räddade från den stora 
öfversvämning, som blifvit kallad syndafloden. Det tyckes, som 
Hebreerna dock ej skulle på länge haft hästar, ty på flera 
ställen, der deras husdjur uppräknas, nämnes icke detta djur. 
Men i Egypten användes på den tiden hästar, ty det heter, 
att under de magra åren Josef sålde den samlade säden åt 
folket emot deras boskap och hästar. Några år derefter hade 
Jacob på sin dödsbädd ett yttrande, hvaraf framgår, att man 
på hans tid nyttjade hästen att rida på. Job skildrar (vid 
pass år 1500 före Christi födelse eller för mera än 3300 år 
sedan) hästens ståtliga utseende i strid, hvaraf kan slutas, att 
den redan då begagnades i krig, och han omtalar att man 
äfven använde den till jagt.

I Egypten måtte hästen ha varit mycket använd långt 
förr än hos Hebreerna, ty när dessa under Moses flydde ur 
den egyptiska träldomen kunde Farao förfölja dem med 600 
utvalda vagnar, utom andra hästar och vagnar samt ett starkt 
rytteri. Således användes hästen redan då till dragare. Och 
det skulle vara besynnerligt, om man icke redan långt före 
Abrahams tid hade i det så högt utvecklade babyloniska riket 
användt hästen både till det ena och det andra ändamålet.

Grekerna, som fingo sin första kultur från Egypten, 
erhöllo derifrån äfven hästen. De blefvo utmärkta i ridning, 
liksom i alla andra kroppsöfningar. De kände icke bruket af 
betsel, utan styrde hästen med ett spö eller en liten käpp. 
Skickliga ryttare använde till och med bara handen. Man 
ser detta på den skulpterade frisen å Minervas tempel i 
Athen. Ryttaren besteg hästen från högra sidan och nyttjade 
inga stigbyglar. När egyptiska kolonister först visade sig 
med en sådan säkerhet till häst i norra Grekland, der detta 
djur då ännu icke var kändt, gaf åsynen af karlen, så godt som 
fastvuxen vid sin häst och flygande fram på honom med stormens 
fart, anledning till sagan om centaurerna eller vidunder, som 
voro till hälften häst och till hälften menniska. Nordgrekerna 
blefvo med tiden sjelfva utmärkta ryttare och hade lika utmärkta 
hästar. Alexander den store och hans Bucephalus äro prof 
af begge delarne. Denna ryktbara häst lät icke af någon annan 
rida sig än Alexander, men böjde sig alltid på knä för att 
låta honom stiga upp. Han bar sin herre äfven i slaget vid 
Hydaspes och erhöll der sjelf sitt banesår. Striden hotade 
hans herre med samma öde. Det ädla djuret blef honom 
för den skull första gången olydigt; mot hans vilja bar det 
honom undan slagtningen till ett ställe utom all fara; der 
böjde det åter knä, för att låta honom stiga af, och föll 
derefter ned -- och dog.

Omkring 500 år före Chr. var betselstången i bruk hos 
Grekerna, men ännu icke sadeln, och stigbyglarne ännu 
mindre. De tillhöra den kristna tiden. Hvarken Grekerna eller 
Romarne tyckas hafva skott sina hästar, men understundom 
försågo de dem med ett slags sandaler af läder, någon gång 
förstärkta medelst jernplåtar, af de rika äfven sirade med silfver 
eller guld. Nästan ända intill den kristna tiden användes 
hästarne hos Grekerna endast i striden, till jagt och vid offentliga 
fester, men icke till arbete.

Vid det 23:dje af de Olympiska spelen förekom första 
gången kappridning. Men då var det icke blott fråga om hästens 
snabbhet, utan äfven om ryttarens. När han kom nära målet 
skulle han nemligen hoppa af hästen och springa bredvid 
honom med tyglarne i handen, fram till målet. Vid den 25:te 
Olympiaden såg man äfven kappkörning. Hippodromen eller 
banan var ungefär 2500 fot lång. I aflägsnaste ändan stod 
en pelare, omkring hvilken de täflande skulle vända tillbaka 
till utgångspunkten. Detta skulle förnyas 6 gånger, och således 
körde man närmare en half svensk mil. Att vända kring 
pelaren var ganska svårt både för hästar och körsvenner, och 
många blefvo dervid skadade. De, som lyckligt passerat detta 
farliga ställe, mötte straxt derefter en ofantlig staty kallad
Taraxippus eller hästförskräckaren -- ett namn som
han väl förtjenade, säga de gamle. Litet längre bort
reste sig midt i farbanan en hög klippa, som lemnade
blott ett smalt pass på sidorna och hvarå stodo
karlar, hvilka sökte skrämma och förvilla hästarne
medelst ohyggliga trumpetstötar. Äfven denna klippa
var mycket svår att komma förbi, för dem som lyckats
styra sina hästar förbi hästförskräckaren. Få af de
täflande framkommo helskinnade till målet; de flesta
blefvo svårt skadade eller ihjälslagna. Men desto
större ansågs äran för segervinnarne.

De förnäma Romarne vinnlade sig ganska mycket om
hästen och ridten. Deras ridkonst närmade sig vida
mera den moderna. Vid sina kapplöpningar nyttjade
de inga hinder, sådana som Grekernas, utan der
gällde det att visa hästens snabbhet och ryttarens
skicklighet, i det slags ridt som man nu för tiden
ser vid konstridarnes representationer. Ryttaren stod
till exempel rak på hästen under dess starkaste lopp
eller låg på hans rygg, tog upp saker från marken
eller hoppade från den ena hästen till den andra,
under det att begge sprungo i karrier.

Romarne använde hästen till arbete.

Efter vestromerska kejsardömets fall inbröto i
Europa en mängd asiatiska stammar efter hvarandra --
mestadels hästfolk, födda, lefvande och döende på
hästryggen. Hunner, Alaner, Mongoler och Saracener
efterträdde hvarandra i besittningen af vidsträckta
delar af Europa. De sistnämnda ensamma hade i slutet
af åttonde seklet 200,000 man till häst. Numera
finner man det asiatiska lefnads- och stridssättet
till häst icke hos något annat folk i Europa än de
ryska kosackerna.

Under medeltiden, då rytteriet i fält utgjordes
endast af de rika, och då förmågan att hålla häst
och rustning i krig gjorde mannen till ädling, hade
ridkonsten en betydlig höjd och egnades åt hästen
en sorgfällig vård. Förändringarne i arméernas
bildande hafva gjort kavalleriet mindre individuelt
utmärkt, men vida starkare i massa. Folken hafva
mera egnat sig åt hästskötseln och hästdressyren
för fredliga ändamål. Hästen är nu icke allenast
den rikes transportmedel, utan han är åkerbrukets
och näringarnes villiga och idoga tjenare. Det är
nästan blott i England man uppföder hästar enkom till
kapplöpning och jagt.

Det finns en stor mängd hästracer, mer och mer
skiljaktiga i kroppsbyggnad och egenskaper. Bland
dem alla anses den arabiska racen stå högst, både för
styrka, snabbhet och uthållighet. Denna race tyckes
likväl icke vara ursprunglig i Arabien. I andra seklet
efter Chr. föd. infördes hästar dit från Egypten,
och i det fjerde gaf en romersk kejsare två hundra
cappadociska hästar som present åt en mäktig furste
i Arabien. Ännu i sjunde seklet måtte hästar varit
mycket sällsynta der, ty när Muhammed angrep Koreisch
nära Mekka hade han ej mera än två hästar i hela
sin armé. Också säga Araberna att alla deras hästar
härstamma från de fem hästar, på hvilka Muhammed och
hans fyra närmaste efterträdare flydde från Mekka
till Medina.

Men sedan Araberna genom sina eröfringskrig kommit
mera i beröring med främmande nationer och lärt
känna hästens värde, började de mera vinnlägga sig om
hästkulturen och hade redan i trettonde århundradet
hunnit derhän, att deras hästar blefvo ansedda för
de vackraste och bästa.

Nu lärer det finnas tre varieteter af den arabiska
hästen: Attechi eller det sämre slaget, som Araberna
sjelfva sätta föga värde på; Kadischi, hästar af
blandadt blod; och Kochlani eller sådana hästar,
hvilkas oblandade arabiska anor sträcka sig många
århundraden tilbaka -- ja ända till kung Salomos
stall, enligt Arabernas egen utsago. Den strängaste
uppmärksamhet användes för att bibehålla racens
renhet.

De bästa arabiska hästarne finnas på Mesopotamiens
slätter, rika på närande och aromatisk föda. Det
är denna starka föda och måttlig öfning i de första
ären, som gör den arabiska hästen sedermera så stark
och uthållig. Fölet får aldrig falla till marken
då det födes, utan emottages i de kringståendes
armar, och tvättas och skötes som ett barn. Stoet
och dess föl bebo samma tält som Beduinen och hans
familj. Stoets hals är ofta ryttarens hufvudkudde
och barnen leka med henne och med fölet, som med
menskliga varelser. (Hingsten rides aldrig.) 
Efter en månad vänjes fölet af och
födes sedan i hundra dagar med kamelmjölk. Derefter
far det litet hvete, som småningom ökas, men mjölken
blir fortfarande den hufvudsakliga näringen. Härmed
fortfares åter hundra dagar, hvarefter fölet får
beta i närheten af familjens tält. Nu får det äfven
korn och dertill kamelmjölk om aftnarne, i fall
tillgångarne medgifva det.

Det nära samlifvet med menniskorna gör den arabiska
hästen mer läraktig och foglig till lynnet,
än någon annan hästrace, samt mer tillgifven sin
herre. Faller Araben af sin häst och ej förmår stiga
upp, så blir hästen stående och gnäggar, tills hjelp
ankommer. Lägger han sig att sofva midt i öknen, så
ställer sig hästen öfver honom, för att gifva honom
skydd emot den brännande solen. Också älskar Araben
sin häst lika varmt tillbaka, och använder en stor
del af sin tid med att tala till den och smeka den.

En gammal Arab egde ett sto, som hade burit honom
i femton år på månget ilande tåg och i mången hård
strid. Då han var 80 år gammal och ej längre orkade
rida, skänkte han hästen jemte sin faders sabel åt
sin äldste son, med tillsägelse att högt skatta dem
och att aldrig lägga sig till hvila förr än han hade
gnidit begge så blanka som en spegel. Den unge mannen
blef dödad i den första skärmytsling han deltog uti,
och hästen föll i fiendernas händer. När den gamle
mannen fick underrättelse härom utropade han: "det
är icke värdt att lefva längre när jag har förlorat
både son och häst; och lika ondt gör mig förlusten
af båda." Så lade han sig ned på sin bädd och dog
inom kort.

En Arab egde icke något annat djur än en häst. En
fransk konsul ville köpa den för att gifva den till
present åt konung Ludvig XIV. Araben afslog länge
köparens anbud, men slutligen blef han af nöd tvungen
att antaga det, ty han hade knappt en trasa att skyla
sig med, och hans hustru och barn svälte. Han red
således på hästen till konsulns hus. Konsuln kom ut,
honom till mötes. Araben steg af hästen och såg på
guldmynten, som köparen räckte honom. Han vägde länge
mellan penningarne och den trogne vännen. "Till hvem
är det väl jag skall lemna dig?" sade han slutligen
för sig sjelf. "Till Européer, som skola binda dig,
slå dig, göra ditt lif tungt. Nej, vänd tillbaka
med mig, mitt hjerta, min skatt, och blif mina barns
glädje." -- Och han kastade sig upp i sadeln, och red
bort, och var inom ett ögonblick ur sigte.

Det är i allmänhet endast en gång i lifvet, som
Araben behandlar sin häst annorlunda än väl, men
då gör han det till och med grymt. Det är vid dess
första prof. Han hoppar upp på en häst, som knappast
varit riden förr, och drifver den fram öfver sten,
mark och öknens sand hela 7-8 svenska mil utan ett
ögonblicks rast. Sedan bringar han den i en flod, som
är nog djup att simma uti. Om stoet efter detta äter
alldeles som om ingenting varit å färde, så har det
väl bestått sitt prof och blir erkändt för att vara
af äkta Kochlani-race. -- Ehuru mycket Beduinerna med
österländningarnes vanliga bildspråk öfverdrifva
sin hästs egenskaper, så är det säkert att deras
hästar i hemlandet kunna springa sina 6-7 mil utan
att stanna, och att det händt att de gått 18 mil
utan rast. Stundom har man också haft exempel på att
hvarken häst eller ryttare smakat föda på 3 dagar.

Dessa kreaturs föda är öfver hufvud ganska ringa, när
de ej gå på rika beten. Stoet får då sällan foder mer
än två gånger om dagen. Det står hela dagen bundet vid
beduinens tält, färdigt för honom att kasta sig upp
på när som helst, eller också släppes det sadladt,
men afbetsladt, i grannskapet af tältet; det är så
dresseradt, att det genast gallopperar fram när dess
herre ger sitt tecken. Om qvällen gifves litet vatten
och med ett foder af 5-6 marker korn eller böner,
och ibland litet halm, lägger stoet sig nöjdt ned
midt ibland sin herres hushåll.

En resande berättar följande historia, som visar
den arabiska hästens snabbhet och ihärdighet samt
arabens känslor för sin fyrfota vän: Om sommaren
1815 anföll en beriden drusisk trupp ett parti af
Beduiner, och förföljde dem till deras lägerplats;
der fingo Beduinerna förstärkning, vände om

mot Druserna och nedgjorde dem allesammans, utom en,
som flydde. Några af de bäst beridna Beduinerna
förföljde honom, men fastän hans sto var mycket
tröttadt lyckades de ej hinna upp honom. Innan
förföljarne slutade med sin jagt, ropade de till
honom och bådo honom att få kyssa hans ypperliga häst,
lofvande honom säker legd för dess skull. Han kunde
gerna hafva tagit dem på orden, ty i sådana fall kan
man lita på en Arabs löften, men han vägrade dock. Då
upphörde de med förföljelserna, och välsignande det
ädla djuret ropade de till den flyende: "gå åstad och
tvätta din hästs fötter och drick ut vattnet!" Detta
uttryck använda Beduinerna ofta, för att ådagalägga
sin aktning för sina hästar.

Den arabiska hästen kan i sitt hemland aldrig röra
sig annat än i skridt eller sträckt gallopp. Traf
och kort gallopp äro alldeles okända både för honom
och för ryttaren.

De persiska, tscherkessiska och tartariska hästarne
äro högst utmärkta. De sistnämnda tjena tillika sina
husbönder till föda. De turkiska äro afkomlingar af
araberna och hafva dessas foglighet och läraktighet,
men stå efter dem i snabbhet och uthållighet. De
sydamerikanska äro icke heller så utmärkta springare,
men de uthärda otroliga mödor. De kunna allmänt
ridas 9-10 mil i en sträcka, och det påstås att en
gaucho understundom kan drifva dem 14-15 mil, med en
hastighet af halfannan mil i timman. I Frankrike finnas flera
racer som äro utmärkta för sin styrka såsom dragare,
t. ex. Percheronshästarne. Mecklenburg och Holstein
upp föda äfven mycket starka dragare.



Ryssland har mycket goda hästracer. Kosackernas
hästar hafva mesta anseendet för att kunna uthärda
stora mödor på liten föda. De äro äfven snabba. Dock
ha de måst vika för engelska racehästar, till och
med af andra rangen. År 1825 tillställdes en kappridt
mellan två sådana å ena sidan och en häst från Ural
samt å den andra en från de donska Kosackernas land,
begge utvalda kreatur. Banan var 9 svenska mil. De
kommo ungefär samtidigt halfvägs på en timma och
14 minuter. Då voro begge de engelska hästarne
och den ena kosackhästen ännu i bästa skick. På
återvägen började den ene af de engelska hästarne
att halta och måste afstå; den andre syntes snart
mycket medtagen. Uralhästen var alldeles uppgifven
och ryttaren kunde ej hålla ut, utan en liten gosse
sattes upp på hästen och två ridande kosacker togo
hästen emellan sig och drogo honom på det sättet
framåt. Den ännu täflande engelsmannen höll ut och
nådde målet 8 minuter före kosacken. Den engelska
hästen hade tillryggalagt de 9 milen på 2 timmar och
48 minuter, således sprungit mera än 3 mil i timman.

År 1836 föranstaltade kejsar Nikolaus en kapplöpning
vid Ouralsk. Distansen var 18 werst eller 1 4/5
mil. Tjuguen hästar från uralska Kosackernas 
kavalleristuteri deltogo. Priset
vanns i första löpningen af kosacken
Burtsche-Tschurunieff på 25 minuter 19 sekunder. I
andra löpningen deltogo 23 hästar från kirgisiska
Kosackerna. Priset vanns på 25 minuter 5 sekunder af
kosacken Siboka-Isterlaje. Dagen derefter skulle de
begge segervinnarne täfla om högsta priset. Banan var
då 1 1/5 mil. Burtsche-Tschurunieffs häst vann segern
på 15 minuter. De närvarande ryska ädlingarne ville
köpa hästen af honom, men han svarade att all verldens
guld icke skulle kunna skilja honom från hans vän,
hans broder.

I England har man, i synnerhet på de sista
hundra åren, mycket vinnlagt sig om hästafvelns
förbättrande. Mest har dertill användts arabiska
hästar. Hågen att uppföda snabba hästar har sedan
långliga tider uppehållits genom kappränningar. De
mest bekanta och mest besökta i verlden äro ännu de
engelska. Ganska många hästar uppfödas endast för att
lysa på dem, och detta har på de sista 20-30 åren ledt
en del af den engelska hästafveln på afvägar. Man
har märkt att dessa hästar, som frambringas och
uppfödas för att lysa och vinna pengar vid Epsom- och
Derby-kapplöpningarne, blifva allt svagare att hålla
ut, och sjelfva deras figur blir vanställd, i det
att man mer och mer söker göra hästarne långsträckta,
och tunna. Det är icke blott begäret efter utmärkelse,
utan ännu mera efter penningar, som drifver den
engelska adeln att lägga an på att skaffa sig
dessa djur, hvilka kunna med ofantlig hastighet
genomlöpa en kort sträcka, men numera sällan kunna
löpa den två gånger. En af de mest ryktbara kapplöparne 
i förra århundradet, hingsten Eclipse, inbragte
sin egare den då
för tiden ofantliga summan af 450,000 riksdaler, genom
priser och vad. Då ingen vågade inlåta sig i täflan
med honom längre, använde egaren honom till beskällare
à 1000 riksdaler och förtjenade ytterligare derpå
så mycket att han, då hästen var 17 år gammal, ännu
icke ville sälja honom för mindre än 25,000 £ och
en lifränta af 500 £. Eclipse lemnade efter sig 334
afkomlingar, hvilka alla togo pris vid kapplöpningar,
och inbringade sina egare nära 3 millioner riksdaler,
utom sjelfva priserna. En annan ryktbar kapplöpare,
King Herod, lemnade efter sig 497 afkomlingar, som
blefvo pristagare och inbringade sina egare öfver 5
millioner riksdaler.

England har ypperliga hästar till jagt och till
arbete. I intetdera hänseendet kan man få se så
förträffliga djur annorstädes.

Sverige har på sednare 30-40 åren vinnlagt sig ganska
mycket om att förbättra sin hästafvel. I allmänhet
är den lilla svenska hästen i sig sjelf god, och
norrlandshästen ypperlig; han är liflig, snabb och
uthållig. I Ångermanland och Jemtland uppfödas hästar,
som blifva jättar i groflek; det är sådane man ser
för bryggarkärrorna i Stockholm.

Liksom Grekland hade sin Bucephalus, så har Sverige 
äfven en häst af historisk ryktbarhet. Det är Brandklipparen, 
som tjenade både Carl XI och Carl XII. Den förre 
red honom redan under striderna i Skåne emellan 1670 och 
1680, och gjorde ofta färden från sitt älsklingsställe Kungsör 
till Stockholm. Det berättas, att konungen på denna häst 
tillryggalade de 15 milen på 11 timmar. Carl XII red 
honom ända från år 1700 i sina fälttåg och i många drabbningar. 
Då slaget vid Pultava 1709 var förloradt och den bår, hvari 
konungen bars, blef sönderskjuten, framfördes Brandklipparen, 
och på honom fördes konungen undan den förföljande fienden. 
Vid kalabaliken i Bender föll han i tartarernas händer. Han 
köptes tillbaka från dem och fördes till Stralsund. När denna 
stad kapitulerade föll Brandklipparen i eröfrarnes händer, men 
igenlöstes äfven då. Slutligen dog han i Lund år 1718, 
omkring 50 år gammal.

*




En utflygt från Stockholm till Trondhjem.
Af en Officer.


Under Juni månad 1861 deltog jag i en resa till norra 
Sverige. Vi valde för färden ett af dessa beqväma ångfartyg, 
som längs vestra kusten af Bottniska Viken göra sina 
reguliera turer från Stockholm till Haparanda samt under 
vägen anlöpa åtskilliga städer på kusten. Ett antal norrländningar, 
återvändande från utflygten i sydligare delar af riket och 
å kontinenten, bildade, jemte en ung engelsman, vårt ressällskap. 

Vi lade först till i Sundsvall. En bekant trävaruhandlande, 
hvilken vi ej sett på 15 år, bjöd oss (min far och mig) till middag samt 
derefter på en björnjagt; tyvärr måste vi dock afslå den lockande inviten. 
Björnjagten är i denna trakt serdeles omtyckt. Sällan dödas den ludne 
skogs-kämpen af en välriktad bösskula; oftast sätter man hårdt mot hårdt 
och det kommer till handgemäng. Jägaren skall ha kallt blod, ty med båda 
armarne måste han förstå att säkert stöta det höjda 
jagtspjutet i vilddjurets gap, annars är han förlorad. Men träffar 
spjutet, så hjelper björnen sjelf till att befordra sin död, 
derigenom att han med sina ramar kraftigare trycker in vapnet, 
än jägaren sjelf förmådde göra det.

I Norrland finnas, framför allt i dalbygderna, djerfva och 
kraftfulla män, hvilka gerna fresta på ett napptag med björnen. 
Två dylika karlar gingo en vintermorgon uppför ett 
berg, för att hugga bränsle. En väldig björn blifver genom 
trädets brakande störd i sin goda morgonslummer och med 
ett språng gifver han ena karlen ett kraftigt famntag. Den 
andra skyndar straxt till hjelp, men i stället för att med ett 
skarpt hugg sträcka besten till marken, gifver han honom med 
yxhammaren det ena slaget efter det andra på hufvudet, för 
att icke skämma bort den dyrbara pelsen. Björnen och hans 
famntagne motståndare rulla nu samtidigt nedför branten och 
försvinna så plötsligen ur den bekymrade räddarens åsyn. 
Men denne utropar förundrad: Nå, hvart tog' j då vägen! 
-- samt begifver sig efter dem! Denna tilldragelse berättades 
i Sundsvall.

Efter ett kort uppehåll afreste vi i engelsmannens 
sällskap, med egen beqväm vagn, från Sundsvall, samt foro till 
Östersund i Jemtland. Resan medför inga besvärligheter, 
ty vägen är god, och gästgifvarne uppvakta med raska hästar. 
Derjemte finner man öfverallt godt smör och ypperlig mjölk, 
äfvensom emellanåt förträfflig fisk. Husen äro i allmänhet välbyggda. 
Naturskönheter fattas ej, ehuru trakten, innan man hinner 
fram till Östersund, ej erbjuder något särdeles egendomligt. 
Hvad folket beträffar, kommer man snart underfund med, att 
det är menniskor af sjelfständigt sinnelag, hvilka endast följa 
sin egen öfvertygelse, och först då låta vinna sig, om man 
på vänligt sätt bibringar dem en riktigare. 

I Östersund hade jag svårt att finna mig tillrätta, så mycket hade 
staden under de sista femton åren -- och det till sin fördel -- förändrat 
sig. Qvar fanns naturligtvis det herrliga läget vid Storsjöns strand, 
äfvensom den långa vackra bro, som förenar staden med den täcka 
Frösön, der Jemtlands regemente har sin exercis-plats och de ståtliga 
officersbyggnaderna sträcka sig långs stranden af den vackra 
sjön. Der hade jag tillbringat tio år i ungdomlig glädtighet bland 
kamrater och vänner, af hvilka jag också nu återsåg många; 
ty norrländningen lemnar ogerna sin hembyggd, der den 
sunda, stärkande luften i medeltal förlänar menniskan en 
hög ålder.

Vid Storsjöns strand ser man de tio mil aflägsna, och 
likväl skenbart så nära, med evig snö betäckta fjällen, från 
hvilka till och med den varmaste sommar endast kan rycka 
bort en flik af det hvita snödoket. Huru lifligt sväfvar du 
icke för mitt inre öga, du präktiga Storsjö, med ditt klara 
blå vatten, då på lugna sommaraftnar echot, klart och rent, 
af valdhornet lockas fram ur de närbelägna bergen! Huru 
ofta har jag icke der beundrat det storartade och sköna i den 
norrländska naturen, och likväl försport den känsla, hvilken 
alltid smyger sig på oss, när vi veta oss omgifna af en sparsam 
befolkning -- känslan af tomhet, af ödslighet. Icke för 
jordens ofruktbarhets skull är befolkningen så sparsam, ty 
det utsådda kornet kommer tjugofaldt tillbaka och den växande 
grödan lofvar alltid god skörd; nej, men det är städse ovisst, 
huruvida de sköna, täta axen skola hinna till mognad, ty 
tidiga nattfroster tillintetgöra månget år de dervid fästade 
förhoppningarne.

Domkyrkan i Throndhjem.

Jemtlands rikdom ligger i detta läns stora barrskogar. 
Men här, liksom öfverallt i vårt land, afbrukas de oförståndigt, 
och starkare allt efter som behofvet af trävaror i den 
öfriga verlden tilltager. I sjelfva verket hyser jag ej 
betänkande att anse skogshushållningen för vår vigtigaste 
ekonomiska fråga, i synnerhet som det är fullt bevisadt, att de 
klimatiska förhållandena bero derpå. Beslutar man sig ej 
för att införa en regelbunden skogshushållning, torde den dag 
ej vara allt för aflägsen, då dessa nordliga trakter äro 
förvandlade i öde stepper.

En ordnad skogshushållning, genom hvilken en 
kommande generation skulle bevaras från att frysa ihjäl, anser 
man dels för allt för kostsam, dels håller  man den för ett 
ingrepp i eganderätten, hvarföre endast vid kronans skogar 
ett ordentligt system kommer till användning. Mig synes 
det vara en rättighet på samma gång som en pligt för 
lagstiftningen, att icke tillstädja den enskildes obegränsade 
förbrukning af ett dylikt storartadt kapital, en tygellöshet, hvilken 
i framtiden kan slå landets välfärd djupa sår, de redan 
befintliga oräknade. Låtom oss, för att anföra ett exempel, 
tänka på Island. Det hade en gång de herrligaste skogar 
och var ett fruktbart land. Hvad är det nu? 

Må man ej heller förgäta den talrika skogsfågel, hvilken 
bygger i våra nordiska skogar, och hvaraf massor hela 60 
milen och deröfver föras ned till Stockholm.

Qvinnan i yttersta norden, som ingalunda saknar täckhet, 
utmärker sig genom ett öppet, obesväradt väsen! Det 
förtroliga du höres ofta emellan individer af båda könen, 
men derföre må icke främlingar inbilla sig, att större 
förtrolighet lätt kommer till stånd. Hvad norrländskan gifver, det 
är gifvet: gränsen öfverskrides endast i mycket få fall.

Den duk, landtqvinnan vecklar flera gånger omkring 
pannan, låter ansigtets form icke framträda efter önskan, men de 
milda, blå ögonen och det ofta utomordentligt hvita, fina 
skinnet förfela icke att göra ett angenämt intryck.

Gästfriheten i Jemtland var och är väl ännu i dag stor. 
Köper man sig en häst och gör en resa, herbergeras menniskor 
och djur af de hederliga landtboerna, ju längre desto 
heldre. Något om betalning törs man ej nämna.

Högst märkvärdiga äro de under den korta sommaren 
från fjellen nedkommande lemlarne. Det råttlika djuret mäter 
till svansen, som är öfver en half tum lång, omkring fem 
tum. Skinnet är rostbrunt, med oregelbundna svarta fläckar 
och af temligt fin beskaffenhet. I smala, parallela, möjligast 
rätliniga tåg utvandra de milliontals, visa sig omkring åtta 
till fjorton dagar och försvinna sedan, enär de under försöket 
att simma genom Storsjön till största delen omkomma. De 
föda sig af flera slags örter, renmossa o. s. v. och den 
skada, de förorsaka, är icke obetydlig. Jag har mången 
gång med blotta käppen inom kort dödat flera hundra.

Jag återgår ännu en gång till ögonblicket för vår 
ankomst i Östersund. Gamla vänner emottogo oss så gästfritt, 
att jag, som förestod kassan, under de åtta dagarne af vår 
vistelse ingenting annat depenserade, än de vid afresan 
vanliga drickspenningarne. Sex middagar voro vi gäster hos 
åtskilliga privatpersoner, hvilka i afseende på värdskap för ingen 
del läto provinsens gamla rykte komma på skam, och de två 
andra dagarne deltogo vi i festliga middagar, som man var 
artig nog att gifva för oss. Den ena föranstaltades af 
borgerskapet och qvarstår lifligt i minnet, särskildt genom det 
vänliga sätt, hvarpå min fars förtjenster under en tidigare 
förvaltning, framhöllos. Den andra dinern gafs, en den 
herrligaste sommardag, af jemtländska officerarne, på Frösön. På 
eftermiddagen uppställdes truppen i parad och sedan följde 
bal. För att sannolikt rätt lifligt erinra min far om hans 
egna vanor, ljöd plötsligt, under det alla som bäst under 
full musik öfverlemnade sig åt dansens nöje, larmsignal. 
Alla störtade ögonblickligen bort, truppen var straxt 
uppställd och i den praktfulla sommarnatten marscherades framåt. 
Efter en timma blåstes till "återtåg" och icke länge derefter 
var balen åter i full gång.

Redan några dagar förut hade den engelska reskamraten 
tagit afsked af oss. Hans mål var ett genom dess laxfiske
berömdt ställe vid Norriges sydvestkust. Som en äkta
son af Albion hade han denna sommar, i stället för
en direkt fart från England, ansett lämpligare att
först passera Kattegat och Sundet, följa Östersjön
upp till Sundsvall, genomresa Sverige vid betydlig
bredd och klifva öfver Kölen, för att på denna
genväg ändtligen nå det gifna målet. Af honom lärde
jag emellertid, huru man genom ett kallt duschbad
på morgonen stålsätter sig mot dagens tryckande
sommarhetta. Min far hade valt Throndhjem, den gamla
kröningsstaden, till mål för sin resa. Der skulle
ett stort landtbruksmöte hållas. Resan dit, som vi
tillryggalade på en, af min far anlagd, beqväm väg,
förkortades genom sällskapet af länets höfding och
hans älskvärda familj.

Resan fortsattes genom den behagligaste nejd. Sköna
ängar omvexlade med dyster skog, i hvilken dock eken
icke mera fanns, och klara, blå sjöar. De spridt
liggande gårdarne gjorde genom deras snygghet
samt solida byggnadssätt ett angenämt intryck,
och i ett patriotiskt hjerta väckte tanken, att
hypotheksföreningar och privatbanker ej bidragit
dertill, en viss känsla af stolthet.

Att under de sista soliga Junidagarne resa öfver
fjellet, som skiljer Sverige och Norrige, är i
sjelfva verket ganska interessant. Och en dylik
resa är icke numera som fordom förenad med stora
ansträngningar; den kan tvertom tillryggaläggas i
stora resvagnar, om också backarne på norska sidan
äro utomordentligt branta. Oss var lyckan beskärd
att redan följande dagen uppnå den dal, som bildar
ingången till bergen. Dessa erbjuda här en imponerande
anblick med deras statliga löf- samt barrskogar, och
med förtjusning inandades vi den uppfriskande luft,
som på morgonen doftade ifrån dem. Vid ett välbyggdt
hus, liggande på en herrlig äng och nära en sorlande
bäck stannade vi samt bjödos vänligt på kaffe af
tulltjenstemannens familj. Vi emottogo anbudet och
stannade tills friska hästar hunnit framskaffas. Långt
aflägsnad från närmast boende bildade menniskor, hade
familjen gjort allt, för att i möjligaste mån inom
sjelfva hemmet hålla sig skadeslös för det ensamma
lif, till hvilken den var dömd. Framför allt glädde
oss de många i matrummet stående, i full blomstring
varande krukväxterna. De bildade en vacker kontrast
mot de vackra, men alltid små fjellblommorna. Efter
ett hjertligt afsked fortsattes resan till norska
gränsen, eller det på högsta spetsen af berget
befintliga hållet Skallstugan. 

Allt högre och högre,
om också blott småningom, stiger vägen. Furor och
granar aftaga städse mera i storlek och nedtryckas
till oansenliga buskar, under det att björken ännu
stannar qvar. Till slut upphör, på grund af bristande
solvärme, all växtlighet. På två ställen nödgades vi
också att stiga ur vagnen, emedan stora snödrifvor
gjorde hästarnes arbete allt för besvärligt. Under
vintern, vid dåligt väder, har en sådan resa sina två
sidor, ty måhända kan man komma vidare, men måhända
också alls inte.

Vi uppnådde ändtligen Skallstugan och funno en god
måltid, hvilken var på förhand beställd. Frågar man, huru
sådant kunde låta sig göra, upplyses, att den omkring fem
mil långa vägen öfver fjellet är temligt liflig, så att det 
önskade lät anskaffa sig.

Vi sågo framför oss ett af de berg, som tjena lapparne
till bete för deras renar, och
sammanträffade i Skallstugan med en lappfamilj sjelf.

Renarne lefva uteslutande af den så kallade
renmossan, hvilken de under vintern förskaffa sig
genom att med fötterna skrapa undan snön. Lappens
hund håller hjorden tillsammans, likt fårhunden,
dock är hans område ett mycket större, enär en
renhjord kringsprider sig öfver en högst betydlig
areal. Renmossans näringskraft är mycket ringa,
den växer blott lågt och finnes ej öfverallt.

Renen är ett vackert djur och för lappen alldeles
oumbärligt, enär dess kött och mjölk tjena honom till
föda samt huden till kläder. Det kött, som öfverstiger
egna behofvet, säljer han, fastän det är alldeles
förträffligt, till billigt pris för att anskaffa sig
sin älsklingsdryck, bränvinet, eller måhända för att
köpa sig ett magskärp af ylle. För öfrigt har han
till och med om vintern ingen annan beklädnad än en 
tredubbelt sammanlagd renhud omkring kroppen,
qvarhållen genom remmar, och ett par skor af renskinn,
hopsydda med remmar af samma stoff.

Många missionärer, i synnerhet den förtjente pastor
Læstadius, ha med stor uthållighet och under de
känbaraste försakelser predikat kristendomen hos
lapparne, äfvensom flera skolor blifvit grundade;
rörande nämnvärda resultater har jag emellertid mig
ingenting tillförlitligt bekant. Ett slags bildande
inflytande kan väl för öfrigt endast göra sig
gällande hos dem, hvilka långs kusterna föda sig af
fiskfångst, och alltså ej föra något fullt nomadiskt
lif. Lappbefolkningen i Skandinavien uppgick år 1855
till 23,528 själar, hvaraf ungefär två tredjedelar
komma på Norrige. Medan här en tillökning eger rum,
iakttages i Sverige en förminskning. Många lappar ha
under de sista årtiondena blifvit använda i koppar- och
jernbergverkena, hvilka blifva allt talrikare, så
att man redan räknar öfver 100 grufplatser. Detta
bergsbruk i höga norden kommer nog med tiden att
blifva en rätt vigtig källa för det nationela
välståndet, enär grufvorna synas vara outtömliga.

Vi återvända till Skallstugan, dock blott för att
genast lemna det enstaka hållet. Vägen bär af nedåt
norska sidan och vi äro sålunda i broderlandet. Den
rikare växtligheten, betingad af den ej aflägsna
hafskusten, de branta dalformerna, husens allt mera
afvikande byggnadssätt, men framför allt det hårda
norska språket, förråda tillräckligt, att det är
icke blott Kölen eller Severyggen, som skiljer de
båda nordiska länderna från hvarandra.

Tidigt på morgonen hade vi brutit upp från
Skallstugan och hunno redan på eftermiddagen fram
till det vänliga, af små nätta trähus bestående
Throndhjem. Den öfver allt rådande renligheten
och de temligt breda gatorne göra ett angenämt
intryck. Komiténs ledamöter, hvilka hade åtagit sig
att sörja för gästernas emottagande och inlogerande,
anvisade oss på det beredvilligaste de för oss
bestämda bostäder och gåfvo oss blå band, till tecken
af vårt deltagande i landtbruksmötet, så att vi icke
allenast kunde följa de sakrika afhandlingarne vid
detta, utan äfven -- hvilket delvis mera intresserade
mig -- voro berättigade bordsgäster vid de af den
otvungnaste munterhet lifvade festmåltiderna. Med
de rätt grundliga förhandlingarne vid mötet vill jag
ej underhålla läsaren. Obestridligt är visserligen,
att Sverige och Norrige under de sednaste årtiondena
gjort stora framsteg i landthushållningen, men icke
förty står densamma ännu ej på någon hög grad af
utbildning, hvarföre först våra efterkommande skola
skörda fulla frukterna af de bättre metoder, hvilka
mer och mer bryta sig väg.

Enär värmen är ett af de väsendtligaste vilkoren
för allt vegetabiliskt och animaliskt lif, men denna
förlorar sin kraft på jorden, ju längre man skrider
emot norden, tyckes det mig vara af högsta vigt, att
till och med den af naturen fruktbaraste jorden i våra
nordiska trakter erhåller en stark animalisk gödning,
och att, i allmänhet taladt, animalisk gödning är allt
nödvändigare med tilltagande geografisk bredd. Denna
grundsats, af förfäderna följd, men hvilken i en
sednare tid till egen skada åter uppgafs, kommer nu
mer och mer till användning.

Många af landtbruksmötets medlemmar gjorde en vacker
dag, dels med ångfartyget, dels i vagn och dels
till fots, en utflygt till Sticklarstad, der Olof
den Helige ligger begrafven. Här höllos under bar
himmel, från en hastigt improviserad talarestol
(en gammal omvänd kista tjenstgjorde som sådan),
åtskilliga redbara tal. Visserligen framstucko i
desamma norrmannens såväl som svenskens nationallynne,
men af de lifliga bifallsrop, hvarmed man ömsesidigt
hugnade hvarandra, visade sig omisskännligen,
under all den öppenhet och otvungenhet, med hvilka
man diskuterade det bristfälliga och ofullkomliga
i båda länderna, ett drag af ömsesidig högaktning,
hedrande för båda folken. En af talarne yttrade:

"Föreställa vi oss skandinaviska halfön under bilden
af ett skepp -- och denna jemförelse ligger nära
tillhands, ty landet är ju nästan på alla sidor
kringflutet af vatten -- så
vilja vi tillse, hvad som är nödvändigt för detta
skepp, icke för att ligga lugnt för ankar i den
fredliga hamnen, utan för att under de våldsamma
stormar, som uppröra verlden, med säkerhet och
kraft kunna uppnå det föresätta målet. En köl måste
skeppet ha och det besitter det också; -- fjellryggen,
som skiljer Sverige och Norrige, är just denna
köl. Enär nu kölen ligger i vädret, tyckes det, som
skeppet vore kantradt; men, mina herrar, likväl är
det ingalunda så, ty det vi se af kölen är endast
obetydligt mot den breda bas, som skeppet eger der
nere i det oändliga djupet. Hvad vi se det måste,
vid förnuftig öfverläggning, finnas i ett stort skepp,
nemligen en stark skiljevägg, på det att, om olyckan
infinner sig, fartyget icke måtte gå förloradt. I vår
jernålder genombrytes dock skiljeväggen af det i så
månget hänseende nivellerande jernet och på annat
sätt. Men skeppet behöfver icke allenast en köl, utan
det är också nödvändigt, att man på båda sidor sörjer
för en god utmätning. Om svensken bygger på högra
och norrmannen på venstra sidan af mellanbjelken,
så får det ej föra till något annat än en ömsesidig
täflan att bygga starkt och väl. Hvad kan det väl
skada, om inredningen på båda sidor skiljer sig ett
grand i detaljer? För öfrigt, om vi granska dessa
inrättningar -- vårt kungliga valspråk: "Land skall med
lag byggas" ha vi ju gemensamt -- skola vi finna, att
de fel, hvilka å ena sidan måste beriktigas, äfven
å den andra behöfva en rektifikation, att bristerna i
många hänseenden å båda sidor äro desamma, samt att,
huru stor skillnaden än må vara i de yttre formerna,
den inre andliga olikheten är mindre än man tror. I
alla händelser kunna till och med två bröder på
skiljda vägar hinna till lycka och välstånd, under
det att broderskärleken för ingen del behöfver att
lida deraf, skolande de likväl försvara hvarandra
mot yttre våld med gods och blod. Detta är äfven
hufvudsaken, och jag påstår djerft, att nödens stund,
hvarifrån den än kommer, skall finna oss beredda
på ömsesidigt försvar, ända till den siste mannens
sista blodsdroppe. Jag känner ganska väl 25 § i
unionsfördraget, som bestämmer, huru detta lagligen
skall åstadkommas. Men innan seglen hissas på det
ypperliga skeppet, låt oss ej förgäta, att rodret,
den kraftiga armen, den säkra blicken, som bestämmer
fartygets rörelser, är gemensam och hvilket det måste
lyda, om det ej skall gå under -- jag menar Sveriges
och Norriges konung. Visserligen -- ingalunda att
förglömma -- är han icke ensam på skeppet, när det
gäller att utdela befallningar, utan han fäster sig
vid de erfarnaste mäns råd, hvilka landet ställer
vid hans sida. Och detta vet han städse."

Med jublande bifall helsades detta inspirerade tal
och mången hjertlig handtryckning tillkännagaf för
talaren, huru väl han förstått att anslå den hos båda
folken rådande sinnesstämningen.

I sjelfva verket har ofta en stark förstämning i
Norrige mot broderlandet yppat sig. Norrmannen,
stolt öfver sin författning, hvilken, få punkter
undantagne, tillförsäkrar honom full sjelfständighet
och fullt oberoende af Sverige, fördrager ingalunda --
och hvem ville förtänka honom det -- att från svensk
sida, till och med i de obetydligaste saker, en
inblandning försökes. Men tyvärr ha sådana försök
blifvit gjorda af annars välsinnade, patriotiska
svenskar. Ensamt konungen, den förmedlande, öfver
partierna stående makten, kunde i lagligt hänseende
taga initiativet. Dock är det ej min mening att här
fördjupa mig i politiken.

Efter en angenämt tillbringad dag återvände sällskapet
i gladaste stämning till Trondhjem. Naturligtvis
underläto vi ej att besöka den vördnadsvärda
domkyrkan, i hvilken konungarne krönas och de 1818
förfärdigade riksklenoderna förvaras.

Ännu några dagar dröjde vi under umgänge med gamla,
kära bekanta och begåfvo oss sedan samma väg tillbaka
till Östersund. Här hvilade vi ut några dagar,
foro derefter till Sundsvall och gingo der ombord
på ångbåten. En rätt kännbar storm öfverraskade oss
på hemvägen, men vi öfverstodo den lyckligt samt
inträffade välbehållna, om också något sednare än
beräknadt, åter i Stockholm.

*



Till vår Danske broder.

I ro vi suto alla 
Och gladdes åt vår frid; 
Då höres plötsligt skalla 
Ett rop om blodig strid: 
En röfvarhop från söder 
Vill härja Danas strand; 
Det gäller våra bröder, 
Det gäller nordens land.

“Friskt mod, du brödraskara!“
-- Jag höjde då min sång -- 
“Du skyr ej någon fara;
Du mött den mången gång. 
Om än med blanka svärden
En dust du pröfva må, 
Du gladt mot hela verlden 
För hemmets härd skall gå.“

“Låt södern hvässa pilar 
Mot dig med blodig lust. 
Låt östanstormens ilar 
Nå, hotande, din kust;
-- Hvem sviker då? Hvem tror du 
Vill vålla dig den sorg?
-- Än Holger Danske bor ju 
I gamla Kroneborg.“

“Och Dovrefjellen breda 
Sin famn emot dig gladt,
Dess folk till strids sig reda 
I sina skogars natt;
Sitt blod med ditt de blanda 
På fosterbröders sed,
Och fädrens höga anda 
Ger kraft åt deras ed.“

“Och se hit öfver vågen, 
Här är ock fränders land;
Med samma fröjd går hågen 
Från oss till Danmarks strand. 
Då brödren invid randen 
Utaf ett bråddjup står, 
Ack! gladt vi räcka handen: 
Hans nöd är äfven vår.“

Så sjöng jag. -- Men bedragen 
Jag blef uti min tro;
Ty den har kommit -- dagen, 
Som stört vår broders ro.
Germaners hot förtrycker 
Re’n Danas son, så båld,
Och ingen bytet rycker 
Utur den fräckes våld.

Hvar är den stolta fanan, 
Den gula och den blå, 
Som förr på hjeltebanan 
Sin lagerkrans sågs få? 
Hvar äro våra bröder, 
De tappra Nores män?
-- Ack, medan systern blöder 
De alla dröja än.

Britannia, du höga, 
Som hafvets spira för, 
Vänd österut ditt öga. 
Om andras nöd dig rör; 
-- Se Danas folk begråter 
Förluster, många nog;
-- Kom nu och gif det åter 
Det rof, du en gång tog!

Men nej! -- du blicken vänder
Med afundsjuka blott
Mot gamla Seinens stränder,
Der du ej herrska fått.
På vunnen skatt du hvilar,
Din riddartid är flydd,
Och Ivanhoe ej ilar
Till den förtrycktas skydd.

Så får du ensam strida, 
Du förpost i vår nord, 
Får se din ovän skrida 
Framåt på fädrens jord. 
Dock vike fruktan fjerran! 
Den, sjelf ståndaktig är, 
Han får ock hjelp af Herran, 
Som segrens konung är.

Stå stark, du ädle hjelte, 
Som förr du alltid stod;
Spänn om dig kraftens bälte, 
Behåll ditt gamla mod!
-- En hand, kring svärdet knuten, 
Som förs för en idé,
Inom sig håller sluten, 
Mins det, en hel armé.

Förtalet ses väl smyga,
Att utså tvedrägts band;
De lömska orden flyga
Så snabbt från strand till strand.
Re’n diktad är en saga,
Som ikring landet gått,
Att Sveas son vill draga
Om Danas tegar lott.

Hur lögnens korpar sjunga, 
O, lyss dock ej derpå! 
Svek bor på deras tunga; 
De jubla endast då, 
När hatet tvedrägt föder 
Och vännen slår sin vän; 
Men ack, hur kärlek glöder 
De aldrig anat än.

Väl statsklokheten väger 
Nu våra öden så: 
“Den, öfvermakt ej eger, 
Bör ej i striden gå; 
-- Nej, låt banditen mörda 
Din granne vid hans härd, 
Du eljest sjelf kan skörda 
Ett hugg utaf hans svärd.“ --

Dock -- än i våra bygder 
Det finnes käcka män, 
Som vörda fädrens dygder 
Och främst bland alla den, 
Att icke fegsint dröja, 
Men gå med ädel harm 
Mot hvem som vågar höja 
Sin hand mot vännens barm.

De minnas sina eder; 
O ja, de skynda re’n, 
Att hinna edra leder 
Vid kanonadens sken. 
En hvar för Dannebrogen, 
Af hjertats fria val, 
Vill segra eller trogen 
Gå ned i dödens dal.

Maximilian Axelson.


*



En skola i gamla tiden.

Författaren af “Erik Menveds barndom“, “Prins Otto af 
Danmark“, m. fl. af Danmarks bästa historiska romaner, 
öfversatta och väl kända äfven i Sverige: den utmärkte skalden, 
prosten B. S. Ingemann utgaf ej långt före sin död en 
början till sin lefvernesbeskrifning (tryckt 1862).  Han hann 
dermed ej längre än till skolåren.  Från dessa förekomma 
många roliga skildringar, bland hvilka vi meddela ett par, till 
erinrande dervid, att förhållandet med våra skolor var på den 
tiden ungefär detsamma.

Då Ingemann kom i lärdomsskolan (eller latinskolan som 
det då hette) i den lilla staden Slagelse, hade fjerde klassen ej 
mer än två lärjungar.  Den ene var den sedermera utmärkte 
komiske skådespelaren Rosenkilde, den andre hette Mathis.  Det 
gick öfver hufvud aldrig några andra gossar i denna klass än 
de som hade lust att roa sig sjelfva eller andra med dagliga 
spektakel och upptåg ett par år.

Läraren (“höraren“ hette det på den tiden) hette 
Höffding.  Han såg ut som den personifierade flegman.  Under 
en gammal flottig piskperuk sträckte han fram ett långt, 
gammalt och askgrått ansigte; hans stora magra, klumpiga och 
krokryggiga figur tyckes ha tjenat till förebild åt Rosenkilde, 
då denne många år sednare uppträdde som Trop i 
“Recensenten och Djuret“.  Han hade bara en enda passion: att 
utdela stryk, och dertill beredde man honom ideligen tillfälle.  
Han gjorde det af hjertans lust, men derjemte med en viss 
omisskännelig godmodighet, så att hans exekutioner gjorde 
mera väsen af sig, än de voro verkligt grymma och blefvo ett 
riktigt nöje, ej blott för honom sjelf och hans begge lärjungar, 
utan äfven för tredje klassen, som läste i samma rum.  
-- Stryk var den genomgående idéen i den ständigt improviserande, 
ständigt omvexlande farce, som här uppfördes.  Läraren 
tålde hvad som helst, bara det gaf honom anledning att 
slåss.  Att skaffa hvarandra så mycket stryk som möjligt, var 
föremålet för begge lärjungarnes ständiga sträfvan.  Ingemann 
beskrifver ett par af deras upptåg.

Hr Höffding styrer in, helsar med en skrapning med foten 
och kastar sig i den höga kathederstolen, med det ena benet 
öfver det andra och ryggen vänd åt de begge lärjungarne.  

    -- “Tag fram er Ovidius, pojkar“, mumlar han med ett 
slags sjungande baston.

    -- “Herr Höffdings peruk sitter snedt“, upplyser 
Rosenkilde.

    -- “Nå, så sätt den rätt då“, säger läraren.

    Detta sker -- det vill säga den vrides på sned, om den 
satt rätt förut, och ännu värre på tok, om den verkligen satt 
litet orätt.  Piskan slänger i ansigtet på honom och han fattar 
tag i sitt stora ris.  “Jag skall min sann lära dig, din 
slyngel!“

    Sedan han gifvit sin ordentliga portion stryk några 
gånger, och peruken lika många gånger blifvit vriden hit och dit, 
är denna lilla prolog slut.  Peruken sitter lagom snedt, och 
det heter åter: “Tag fram Ovidius, pojkar!“

    Uppläsningen af latinet börjas med den allvarsammaste 
min och ton, ofta äfven med en viss pathos, af Rosenkilde.  
Under tiden smyger sig Mathis med långsträckta ben utefter 
bänken till ändan af bordet, öppnar sakta dörren till den lilla 
förstugan och kilar oförmärkt ut.  Emellertid höjer den som 
läser Ovidius rösten, medan han jemväl med långa steg jemkar 
sig utför bänken och bortåt dörren, tills hela lexan är 
uppläst på latin och öfversättningen skall börjas, men då är 
han lyckligt utom dörren.  Höffding sitter nu ensam i sin 
klass, men har ej märkt någonting, och väntar litet, utan att 
vända om hufvudet åt den tomma bänken.

    “Ja, nog kunde han läsa upp det innantill“, brummar 
han, “men hur länge skall han nu fundera.  Hvar är subjektet? 
Har han inte fått reda på det ännu? Jag skall väl öppna 
ögonen på honom.“  Han fattar tag i riset, vänder om 
sitt långa ansigte och ser med den mest groteska häpnad klassen 
tom.  Han stiger upp med riset i handen och håller en 
liten kostlig monolog, om de sakramenskade pojkarne och allt 
det smörj de nu skola få, under det att han med långa, fasta 
steg skrider ut genom dörren, för att hemta rymmarne tillbaka 
till dom och afstraffning i deras klass.  De lärjungar 
från de andra klasserna, hvilka äro så lyckliga att nu hafva 
lof, stå som glada åskådare af nästa scen i komedien, hvilken 
uppföres på skolans lekplats: kyrkogården.

    Höffding går med riset i handen bort under de stora 
lindarne och ropar på de försvunna ogudaktiga pojkarne. “Hvar 
är ni, satans yngel?“

    -- “Jo, vi äro här, hr Höffding!“ höres på en gång från 
dem begge, der de sitta högst uppe i de höga lindarne.

    -- “Kom ned på ögonblicket, ni satungar, annars slår 
jag ihjäl er!“

    -- “Nej, det näns hr Höffding inte! Det har herrn allt 
för ädelt hjerta till --“

    -- “Och det har herrn inte lof till heller“, infalles från 
det andra trädet.

    -- “Vi äro bara unga, obetänksamma barn, men herr Höffding 
är en gammal lärd och förståndig hedersman, som bör 
ha öfverseende med ungdomens felsteg på lifvets slippriga 
bana.  Herr Höffding bör besinna, att herrn också har varit 
en ung odåga och satunge liksom vi, och om herrn visste hur 
skönt det är att sitta häruppe och se bort öfver all verldens 
herrligheter, skulle herrn visst inte förtänka oss ...“

    -- “Ja, det är mycket sannt“, låter det från det andra 
trädet -- “min vän har alldeles rätt; han har rakt talat liksom 
ur mitt eget unga oskyldiga hjerta.“

    -- “Håll mun, pratmakare, och kom ner på stund!  Smörj 
ha ni förtjent, och smörj ska ni få -- dermed punkt!“ 

    -- “Hur många “näflingar“ (slag med tjockändan af riset 
på flata handen) skola vi ha då, herr Höffding?“

    -- “Sex hvardera, korpungar.“

    -- “Nej, herr Höffding, det är ett obilligt anspråk, det 
öfverensstämmer icke med herrns rättskänsla och faderliga 
kärlek till den vilseförda ungdomen; det var Mathis’ dåliga 
exempel, som förledde mig.“

    -- “Jag protesterar både mot näflingarne och det dåliga 
exemplet“, skriker Mathis.

    -- “Kom ned, tjufpojkar, och tag era näflingar!“

    -- “Ja om vi slippa med tre hvardera, fastän Mathis 
nog förtjenar fyra, för det var han som började.“

    -- “Kom på stund! Ni ska ha fem hvar och så Mathis 
ett par till, och låt det nu bli slut!“

    Så der ungefär kunde underhandlingen fortsättas ännu 
en god stund, tills man kom öfverens om näflingarnas antal 
och fördelning; hvarefter de alla tre kommo in i klassen igen, 
näflingarne utdelades och man började på med Ovidius igen.

    -- “Nej, men se hur Mathis har gjort, herr Höffding!“ 
ropar Rosenkilde midt i sin öfversättning. -- “Han är en 
dålig kamrat, en hämndgirig själ och till på köpet en ohyfsad 
menniska. För att hämnas för den näfling, som rättvisans 
arm och mitt sanningsenliga vittnesmål skaffade honom på 
köpet, har han varit nog låg att ....“

    -- “Jag protesterar ....“

    -- “Håll mun, Mathis! -- Hvad har han gjort den 
lymmeln?“

    -- “Det är himmelsskriande, herr Höffding! medan jag 
sitter här och vill förädla min själ och mitt hjerta med de 
stora klassiska mästarnes vishet och dygd, har denne låge 
hämndgirige cyniker från det yttersta Thule suttit bakom sin 
väns och trogne kamrats rygg och besmutsat min tröja med 
det ohyggligaste afskum af tuggtobak och ormlikt slem från 
sina orena läppar -- se, herr Höffding!“

    -- “Det skall du då få ångra, pojke!“ utropar herr 
Höffding.  Riset dansar redan på Mathis rygg, i trots af alla hans 
skrik och protester.  Höffding undersöker aldrig en sak förrän 
den är afgjord först och den förmente brottslingen afstraffad.  
Först när han tröttnat, och stannar för att pusta litet, ger han 
akt på den anklagades försvar.

    -- “Han har ju gjort det sjelf, herr Höffding“, jemrar 
sig Mathis; “han kan rakt vända om hufvudet och spotta sig 
sjelf på ryggen utan att någon ser det.  Är det inte rysligt?“

    -- “Nå, så skall jag minsann klå dig, pojke“, far nu 
Höffding ut och går löst på upphofsmannen.  Först när han åter 
hejdar sig för att pusta, får den straffade ordet och åberopar 
omöjligheten och det naturvidriga i den andres beskyllning.

    -- “Han narras, herr Höffding, han är son af lögnens 
fader, han älskar osanningen som sin tvillingbroder och 
föredrager den alltid framför den enkla, nakna och herrliga 
sanningen: det är så hans natur, den uslingen.  Han kan 
måhända icke hjelpa det, men stryk kan han aldrig få för 
mycket.“

    -- “Du har rätt, han kan aldrig få nog med stryk, den 
lögnaren!“  Nu är turen åter hos Mathis, tills hvila är 
nödig igen.

    -- “Ja, nog var det osanning hvad jag sade om hans 
hufvud“, jemrar sig Mathis; “och hvad han har på ryggen 
kom visst från mig, men han bad mig sjelf om det, för att 
narra sin rättvise lärare -- är det inte rysligt?“

    -- “Hvad hör jag? Är du en sådan slyngel, så skall du 
också ha smörj!“  Nu får Rosenkilde en ny portion, så länge 
herr Höffding orkar.

    -- “Kära herr Höffding, det kan väl hvar menniska 
begripa, att jag inte har bedt någon att förderfva min nya tröja.“

    -- “Det har du rätt i.  Mathis är en lögnare!“  Riset 
byter om plats igen.

    -- “Ack det är ju inte någon ny tröja; det är ju en 
stor lapp på armbågen.“

    -- “Ja minsann, han ljuger också.  Ja, jag skall lära dig.“

    -- “Åh herr Höffding, lappen är ju ny, den är af samma 
tyg som tröjan, de äro således tvillingbröder liksom Mathis och 
lögnen, ergo lika nya och unga.“

    -- “Ni äro ett par sakramenskade skälmar begge två!“ 
-- Dermed pryglar läraren sig ännu en gång trött på begge 
två, och derefter tager man på allvar ihop med Ovidius -- 
det vill säga till dess pojkarne hittat på någon ny scen i 
komedien och sätta den i gång.

    På detta trefliga sätt fortgår det dag ut och dag in, och 
omvexlingen är så stor i den fleråriga komediens enhet, att 
denna aldrig blir tröttande.

    En gång under de häftiga afstraffningarne kom piskperuken 
verkligen på sned.  Piskan dinglade ned öfver näsan på 
läraren.  Befallningen: “sätt den rätt, pojkar!“ åtlyddes punktligt, 
men i detsamma fästes oförmärkt en liten metkrok i 
peruken. Genom en förut anordnad mekanism drages nu då och 
då i ett snöre, hvarigenom peruken får en rörelse uppåt, som 
om den ville lyfta sig och öfvergifva Höffdings hufvud.  Genom 
topprasande öfversättningar af Virgilius har han emellertid 
fått tillräcklig anledning att brumma, och han tager flera 
gånger med begge händerna åt hufvudet.

— “Sannerligen för Gud“, säger han, “är det icke som 
hvart hår på mitt hufvud skulle resa sig öfver er förvrängning 
af de klassiska fraserna, ni djefla ungar.“ -- Begge 
klasserna ha länge roligt åt perukens rörelser.  Till slut hinner 
spektaklet sin kulmination, derigenom att peruken plötsligt far 
upp i luften medelst snöre och en trissa.  En förfärlig 
prygelscen blef den dagen slutet på akten.

Skolan hade en rikedom på traditioner om föregående 
upptåg i detta skådespel, hvarvid bland annat förekom, att 
pojkarne hade tagit “näflingar“ på förhand såsom aflat för 
kommande synder.

Rosenkilde och hans medspelande kommo sedermera upp 
i “mästerklassen“, der komedien fortsattes i en något finare 
stil med konrektorn eller magistern, såsom han kallades.  Denne 
kom alltid in i klassen uti en styf, gammaldags drägt med 
peruk och afrundade hörn på rocken samt två urkedjor med 
berlocker, som dinglade långt ned på byxorna.  Han satte 
fötterna mycket utåt och förde sina platt utsträckta och med 
sämskskinnshandskar beklädda händer mycket sirligt, under 
det han med värdighet helsade åt ömse sidor.  Rosenkilde 
hade fått fatt i en aflagd, gammalmodig habit, som tillhörde 
magistern.  En dag visade sig lärjungen i skolan uti denna 
välkända drägt, kostymerad alldeles som magistern, med håret 
friseradt o. s. v.  Derjemte var han så ypperligt målad i 
ansigtet, att han nästan kunde förvexlas med sitt studsande 
original, när de stodo midt emot hvarandra i klassen.  Rosenkilde 
kunde äfven härma såväl rösten som den riktiga minen, 
och den improviserade komedien.  “De begge magistrarne“ 
blef utförd med så mycken värdighet och finhet, att blott den 
allmänna munterheten deröfver blef ogillad och på några straffad, 
medan skådespelaren blott blef tillsagd att gå hem och 
kläda om sig samt gjorde en lysande “sortie“.

Undervisningen i mästerklassen meddelades ej blott af 
rektorn, utan äfven af konrektorn, som hade förvärfvat sig 
öknamnet “magister Ptro“, derigenom att en skälmaktig 
lärjunge en gång hade öfvertalat honom att sätta sig upp på 
den häst, som lärjungens föräldrar hade skickat i stället för 
vagn att hemta magistern med, då han skulle straxt efter 
feriernas början göra ett besök i lärjungens hem på landet.  
Hela skolan var högst nyfiken att se hur den lärde mannen 
skulle taga sig ut på en orolig häst, och nästan halfva staden 
var vittne till ungdomens munterhet, då den stod uppställd i 
leder för att helsa magistern till häst.  Med hälarne i sidorna 
på hästen höll han sig fast vid sadel och mahn, under det 
han ville med värdighet besvara de många helsningarne, men 
i stället oupphörligt måste ropa ptro! ptro! för att hejda den 
ystra hästen.

Den sirlige magistern var mycket rädd för åskan och 
visste icke något annat råd mot denna, sades det, än att krypa 
ned under sängkläderna.  Så mycket är säkert, att när 
lärjungarne någon varm sommardag önskade sig ledighet från 
skolan, så rullade de på vinden med stora stenar och 
frambragte en så förvillande teateråska, att magistern i stor oro 
gaf dem lof och skyndade sig, som man trodde, till de 
beskyddande sängkläderna i hemmet.

Efter en eldsvåda i staden var han äfven rädd för eld 
och uppmärksam på hvart oroande ljud.  Man ville äfven veta, 
att han blef för döden, när han förmärkte något buller i 
magen. Ingen af dessa svagheter lemnades obegagnad.  En 
temligt varm vårdag, då det ej hade varit eldadt i skolan, 
hördes ett besynnerligt ljud inne i den ofantliga kakelugnen.  
Genom ett par yttranden bland gossarne blef tanken på eldsvåda 
nu så lefvande hos magistern, att han plötsligt sprang 
åstad och öppnade kakelugnsdörren.  Det slog inga lågor emot 
honom, men det susade dock liksom med vingar omkring hans 
peruk, och orsaken till ljudet kom i dagen.  En flock 
kalkoner flög ut ur kakelugnen och måste medelst klappjagt drifvas 
ut ur skolan.

En eftermiddag bleknade magistern hastigt, medan han 
satt i katedern; han tyckte sig bestämdt höra det våldsammaste 
morrande, hväsande och grymtande i sin mage.  Han 
sprang ned från den stora katederstolen och upptäckte, i viss 
mån till sitt lugnande, att det rysliga ljudet kom från 
tomrummet under katedern, der man hade inspärrat en hund, en 
katt och en gris.

Magistern dog 1802, men hade fem år dessförinnan med 
förskräckelse sett sin död annonserad i tidningarne med det 
vittnesbördet, att han var “innerligt saknad af sina disciplar“.

*



Margareta Hvitfeldt.

Om få personer, hvilka gjort sig ett så odödligt namn, 
som fru Margareta Hvitfeldt, torde vi känna så litet i 
afseende på karakter, personliga egenskaper och enskilda lefnadsöden.  
Ingen penna har åt efterverlden tecknat henne sådan 
hon lefde och verkade på sin tid.  Åtminstone hafva våra 
forskningar derefter varit fåfänga.  Hvarför har denna 
otacksamma likgiltighet blifvit henne visad?  Månne derför att hon 
var qvinna?  Vi misstänka nästan något sådant, emedan man 
på hennes tid, och äfven långt derefter, gjorde ringa afseende 
på qvinnans individualitet, och sällan bedömde hennes förtjenster 
efter annat mått än kärfvarnes på marken -- afkastningen.  
Endast detta förklarar det odagade mörker, hvari hennes 
bild ända hittills döljer sig för oss, under det hennes 
storartade donationer förvärfvat hennes namn all den minnesheder, 
som de gjort det förtjent af.  Då emellertid det stora, 
det ädla, det välgörande, menniskan i handling lemnar efter 
sig på den afträdda lefnadsbanan, uppkallar vårt interesse för 
hennes person, torde vi äfven få påräkna det för det försök 
vi här våge, att ur de få och till en del högst grumliga källor, 
vi kunnat finna, framställa henne sådan, hon genom deras dunkel 
tyckes blicka oss till möte.

Margareta Hvitfeldt föddes på Skielbred den 5 November 
1608.  Fadren var Hartwig Hvitfeldt, länsherre till 
Bakkestads län i Norrige, och modren Bente Schack, begge af i 
Danmark och Norrige högt ansedda familjer.  Omkring 1634 
eller 35 antager man, att hon gift sig med Thomas Iversen 
Dyre, från Hvidsteds gård i Vindsyssel, likaledes af ansedd 
slägt och länsherre till Dragsmark i Lave härad i Bohuslän -- 
detta samma Dragsmark, der Axel och Walborg lefde och 
älskade, och med hvilket deras minne, förevigade af 
Oelenschläger i det bekanta sorgespelet af samma namn, äro 
oupplösligen förenade. -- Fru Margareta hade tvänne barn: 1, 
dottren Bente Dyre, född den 11 Februari 1636, död den 
29 samma månad och år; 2, sonen Hartvig Dyre, född den 
9 Mars 1639, död den 3 Oktober 1646, samt Ivar Dyre, 
född den 11 November 1644, och död den 14 Augusti 1663, 
i Montpellier.  Fru Margareta blef enka 1651.  Detta, samt 
att den betydliga och natursköna egendomen Sundby tillfallit 
henne i arf från mödernet, hvaremot Åby lärer tillkommit 
henne genom köp, är allt hvad vi egentligen och med visshet 
känna om hennes lefnadsöden.  Sin rätt till efterverldens 
tacksamhet har hon sjelf underskrifvit genom sitt allom bekanta 
testamente, hvari hon med några undantag till förmån för 
åtskilliga gamla trogna tjenare donerar hela sin fasta egendom, 
bestående af 148 hela hemman, till underhåll åt fattiga, vid 
Göteborgs gymnasium studerande ynglingar (30 enligt det af 
henne bestämda antalet) af Bohusläns nation, hvilka “selffver 
ringa middler haffver, och dychtige kunde kiendes till god 
uptuctelse.“

För att kunna skapa oss en bild af hvad hon verkligen 
varit, måste vi stanna vid de slutsatser vi kunna draga från 
de nämnde källorna, och hvilka inskränka sig till hvad om 
henne blifvit anfördt i en äldre och en nyare beskrifning 
öfver Bohuslän; den ena af Joh. Ödman, utgifven 1746, den 
andra af Axel Em. Holmberg 1842. Den förre säger, att
hon var "af ett ädelt sinne, gifmild och en from och
gudfruktig själ"; vidare att hon "i lefvande lifve
viste sig som en rätt Kristi efterföljerska" och
"lefde i allehanda kärleks- och barmhertighetsverk",
m. m.: den sednare åter för ett helt annat språk. Han
säger: "Utan att hafva uträttat annat storverk,
än det, att i saknad af bröstarfvingar, till sina
andra slägtingars förfång, hafva efter sin död
afträdt all sin egendom till en välgörenhetsanstalt,
anses likväl Margareta Hvitfeldt af mången såsom
det märkvärdigaste fruntimmer, som någonsin lefvat i
Bohuslän. Samma väg till odödlighet kan hvilken rik
och barnlös person som helst vandra. -- -- -- Mången
torde vilja veta, om Margareta Hvitfeldt i andra
afseenden, än såsom stifterska af en stipendiefond,
verkligen gjort sig förtjent af efterverldens
beröm. Vi äro af ett alltför stort tidsrum skiljda
ifrån henne, för att med säkerhet kunna utreda detta
och några handlingar, på hvilka ett afgörande omdöme
i detta fall kunde grundas, finnas icke att tillgå. --
-- -- Här (på Tjörn) gå om henne många traditioner,
i hvilka alla hon framträder såsom den hårda,
herrsklystna, nyckfulla, men snillrika qvinnan. För
att öka sina rikdomar, skall hon hafva begagnat
medel, som icke göra hennes minne heder. Då i sednare
hälften af 17:de seklet länet trycktes af ständiga
krigsgärder och utskrifningar, förmådde hon en mängd
skattebönder att till sig afstå deras gårdar, för
att såsom adelns bönder njuta lindring uti de förra,
under det de likväl skulle bibehållas ostörde
i sin besittningsrätt. Köpesumman var oftast ingen,
stundom bestående i några viktualier, och der bönderna
icke godvilligt gingo in derpå, tvingades de dertill
genom förföljelser. Carl XI:s reduktion af nära en
tredjedel af hennes frälsegods tyckes åtminstone
i ett fall sanna denna saga. Ännu mer graverande
för henne är sägen om ett mord, hvilket hon låtit
begå på en sin ofrälse informator, för en oloflig
kärlekshandel som denne plägat med en af hennes adliga
tärnor. Hon skall hafva låtit halshugga honom vid
gården Brålund i Walla socken, der man ännu utvisar
stället, hvarest det skedde. Visserligen låter det
något misstänkt; dock skulle väl sådant kunna passera
under Krabbefejdens oroligheter, då länet hvarken var
danskt eller svenskt, och i ett tidehvarf, då de högre
aristokraterna ostraffadt kunde göra nästan allt hvad
de behagade. I alla fall visar denna sägen, jemförd
med en annan, som omtalar att fru Hvitfeldt låtit
upphänga en prest uti ett hvalf i Sundby källare,
det hon sedan, af fruktan för brottets upptäckt,
låtit igenmura, att hon ingalunda på eller kort efter
sin tid haft så alldeles goda tankar om sig ibland
folket."

"Med sina slägtingar, Månesköldarne på Olsnäs,
lefde Margareta Hvitfeldt i fiendskap. Enligt en
inom denna slägt bevarad tradition, skall denna
gått så långt, att egaren af Olsnäs, till hämd för
lidna oförrätter, låtit uppbränna Sundby, i afsigt
att svedja den goda frun, som dock undkom. Sedan
lärer någon förlikning inträdt, och Marg. Hvitfeldt
skall till och med en gång ridit till Olsnäs, för
att tillkännagifva Måneskölds barn sitt beslut att
testamentera dem största delen af sin förmögenhet;
men dessa misstänkte afsigten med hennes besök och
lössläppte sina gårdshundar, hvilka med ett sådant
raseri anföllo henne i backen vid Olsnäs, att hon
med möda undkom till Sundby igen."

Så långt Holmberg. Ingen opartisk läsare kan undgå att
förmärka en viss beslöjad bitterhet i sjelfva stilen af
dessa anföranden, hvilken föga stärker tron på deras
tillförlitlighet. Denna blir ännu mera vacklande,
att ej rent ut säga tillintetgjord, om vi granska
de lösa bevisningsgrunder hvarpå han bygger sina
sannolikheter. Den som känner (och hvem gör ej det?)
huru det vid Carl XI:s reduktion förfors, vet nog att
strängheten dervid ingalunda var någon säker måttstock
för den mer eller mindre rättmätiga åtkomsten af
den reducerade jorden. Dessutom synes det oss svårt
att begripa huru en enskild person, äfven med den
då för tiden åt adelskapet inrymda makten, skulle
kunna tvinga fria, till kronan skattande bönder,
att mot deras vilja till sig afstå deras gårdar,
liksom det klandervärda af att förena fördelen af egen
vinning den att lätta deras bördor och
försätta dem i en mindre tryckande belägenhet.

Hvad åter de hårda beskyllningarne om mord
beträffa, hvilka förf. dock sjelf medger "låta
något misstänkta", har han, som det synes oss,
i Månesköldarnes hat fört oss på spåret till deras
sannolika uppkomster, ty medgifvas måste, att den
som i sitt hat gör sig till mordbrännare i afsigt
att innebränna sin fiende, och på sin egen gård
hetsar sina hundar på den vid dess ankomst, torde
svårligen göra sig något samvete af att pådikta den
historierna om en eller annan mordgerning. Hvad
åter anledningen till fiendskapen kunde vara,
hafva vi oss den väl icke bekant, men tveka ej
att lägga största skulden deraf i Månesköldarnes
vågskål. Så väl det anförda beteendet, som också det,
att slägten, som från att fordomdags stått i stor
ära och anseende, led efter led sjunkit ned i det
obemärkta, så att namnet försvunnit och ättlingarne
sedan flera generationer tillhört allmogens klass,
talar icke till deras beröm. Kommer så, att de genom
fru Margaretas testamente trodde sig förnärmade i sina
arfsrättigheter, och dertill tages i betraktande den
hätskhet, som öfverlägsenheten vanligen uppkallar
hos lågsinnade varelser, hafva vi en lika naturlig
som bedröflig förklaring på förhållandena.

Att döma henne "hård och herrsklysten" tyckes oss
något vågadt, gent emot den satsen: "af frukten skall
man känna trädet." Att resa till en fiende, som lagt
ens gård i aska, och velat "svedja" en sjelf, i akt
och mening att förlika sig med hans barn och gifva
dem del af ens förmögenhet, visar i våra ögon ett
sinnelag, förtjent af en helt annan benämning. Och
låtom oss vidare granska henne i den handling, der
hon skrifvit in sitt namn åt ett oförgängligt minne --
hennes testamente. Hon säger sjelf i början deraf:
"att eftersom dett haffver behaget den Allerhöijeste
Gud, hwis Mact wi ere alle undergiffne wed itt
Christeligt Endeligt, och meget Salig Skilssmässe
fra denne Eländige Werden och Grædedale, att
bortkalde min Eineste och Allerkiereste Sön, Ehrlig
och Welb. Iffver Dyre -- -- -- -- haffver jag med fri
Wellie och och Velberaad Hue och Sind, saa och
effter min Salig Söns enen begjerning", m. m. I
dessa ord talar ju intet hårdt hjerta? Och skulle
vi än förutsätta, såsom Talleyrand sagt: "talet är
gjordt för att dölja tanken", eller att en i öfrigt
"hård och herrsklysten" qvinna kunnat på sitt enda
och döende barns sista önskan bestämma användandet
af sin förmögenhet till ett välgörande ändamål,
så synes det dock otroligt, att ej säga omöjligt,
att en son, som uppväxt under sin moders ledning, och
under inflytandet af hennes exempel och grundsatser --
hvilket varit fallet med unge Dyre, enär hans fader
dog innan han fyllt sju år, hvarefter han för det
mesta vistats i hemmet, under uppsigt af skickliga
lärare ända till sexton år -- kunnat komma till de
allvarliga tänkesätt, det milda sinnelag och den
tidiga utveckling af både hjertats och förnuftets
gåfvor, som så rörande uttalar sig i hans sista
helsning till sin mor, hade denna varit sådan som herr
Holmberg tecknat henne. På sin dödsbädd, långt borta i
det främmande landet, skickar den döende, adertonårige
ynglingen med sin hofmästare, doktor Hans Blickfeld,
denna skriftliga helsning: "att hans kära moder ville
stifta en del af sitt gods eller en summa penningar,
huru många henne sjelf bäst syntes, hvaraf räntan
kunde gifvas årligen till några fattiga skolbarn och
studerande ungdom i Bohuslän, efter hennes död, henne
och honom till evig åminnelse: att hon ville gifva
till de fattiga och husarma 300 riksdaler för ett
löfte, som han gjort i sjönöd: att hon ville gifva och
betala nämnde hans hofmästare 2,000 rdr i disertion
för dess stora omak, flit och trohet han honom hade
bevist på hans utländska resor", och slutligen att hon
måtte hafva ett par fattiga prostar i minne, såsom
ock några andra som något godt af honom kunde hafva
förtjent, och det efter hennes eget godtfinnande. 
Bohusläns beskrifning af Joh. Ödman, och
likpredikan öfver Ifvar Dyre.

Hvem finner icke, att det är frukten af de känslor,
en moder väckt och de lärdomar hon gifvit, som bör
återbäras till det moderliga hjertat? Hvem inser icke,
att den tro och 
förtroende, hvarmed det sker, blifvit väckta af den
kärleksfullaste tillit till hennes ädelmod. Till ett
hårdt och egoistiskt hjerta hade en sådan bön aldrig
blifvit ställd, lika litet som den kunnat utgå från
ett, hvilket blifvit danadt i den isande atmosfer,
som det förra sprider omkring sig. I hans likpredikan
heter det; "Man hörde aldrig eder, hårda ord eller
lättsinnigt tal gå öfver hans läppar och han tålde
det aldrig af andra. Emot sin ädla moder var han en
lydig son och gjorde henne aldrig mot. I umgänget
med jemnlikar, var han fin, vänlig och uppriktig; mot
sin hofmästare var han tillgifven, förtroendefull och
hörsam; mot alla vänlig och höflig." 

Efter allt detta synes oss, som ett stort misstag legat
till grund för den oblida dom, hr Holmberg nedskrifvit.
Slutligen och till sist vill han också lägga henne till last
att hon haft "husbondekastet öfver sin man". Detta är
naturligtvis en ytterligt ömtålig punkt för känslor
i allmänhet, och tillräcklig för att inge dem en
panie. Besynnerligt nog söka de aldrig orsaken till
ett dylikt förhållande hos sig sjelfva. De säga väl:
"Den stackars mannen står under toffeln", men de tiga
med: "Vore han icke en stackare, stode han ej under
toffeln." De låtsa icke veta att det är slafvarne
som skapa tyrannerna. Den man som inger sin hustru
aktning och vinner hennes förtroende åt sina moraliska
och intelligenta egenskaper har intet "husbondekast"
att frukta. Hvad särskildt fru Margareta angår,
lemnar anklagaren den beskyllningen lika obevist
som alla de öfriga, och då ingen kunskap om hennes
husliga förhållanden kommit efterverlden till del,
måste vi från trovärdigheten i de öfriga punkterna
sluta till den, som kan finnas i denna.

Såsom husbonde emot tjenare och underlydande visar hon
deremot ett mildt sinnelag, i det hon uttryckligen
i sitt testamente förbjuder, att bönderna på hennes
gods måtte blifva "tribuliret" eller besvärade
med tyngre arbete och pålagor, än de under hennes
tid varit. Af allt detta, och då man betänker, att
hon uppsatte sitt testamente tjugo år före sin död,
således icke med ögat på den öppnade grafven och med
tanken på en sista botgörelse, till försonande af
begångna brott, måste vi i henne se den lika ömma,
ädla och upphöjda qvinnan, som välgörande testatrisen,
och låta de skuggor, hvilka illviljan, villfarelsen
eller lättroheten kastat öfver hennes minnesbild,
sjunka ned som en dimma öfver stoftet, under det vi
hoppas, att både hon och hennes belackare redan länge
inför en högre domstol ståndat sin rätt och vunnit
den nåd, till hvilken vi dock slutligen måste fly.

Hon skref sig vanligen, såsom följande facsimile
visar, Margaretha Hvitfeldt, salig Thomas Dyrie.

S. B.

*



Tvänne hem.

I.

En ruskig Novemberafton för några tiotal år tillbaka
skyndade en ung, välväxt man om tretio år med hastiga
steg genom de krokiga och illa stenlagda gatorna
i en af våra mindre städer.

Blåsten hven kring knutarne och gjorde de här
och der sparsamt anbragta lyktornas sken ännu mera
melankoliskt. Ett häftigt yrväder förblindade ögonen
på de få vandrare hvilka, likt sal. Biskop Brask,
voro "nödda och tvungna" att kämpa sig fram.

Den unge mannen försvann slutligen i portgången till
ett litet envåningshus, från hvilket tvenne upplysta
fönster, likt ett par klara ögon, vänligt blickade
ut i qvällen.

Inkommen i den lilla tamburen, drog han ett djupt,
lättande andetag, skakade snön af ytterrocken och
upphängde den.

I samma ögonblick hördes glada barnröster innanför
dörren: "pappa kommer, pappa kommer!" ropade tvänne
klara diskantstämmor och man hörde tydligt huru de
små händerna kraflade på dörrlåset.

Ett vackert leende drog öfver den unge mannens öppna
anlete, matt belyst af den lilla lampa, som en
omtänksam hand satt i fönsterkarmen, för att "pappa"
skulle kunna se att ordentligt pelsa af sig.

Detta verkstäldt, for pappa med handen ett slag genom
de rika, af snöslasket blötta lockarne, blåste ut
lampan och trädde in.

Ett glädjeskri från två små rosiga barnmunnar
helsade honom välkommen, och strålande af sällhet och
fadersglädje slöt den unge mannen de båda seraferna
i sin famn.

"Se så Bertha, se så liten Agnes", yttrade han
derefter leende, då barnens smekningar aldrig tycktes
vilja upphöra, "nu är det nog; nu skola vi gå in till
mamma och lille-bror."

Och skyndande genom den lilla trefliga salen, som med
sina mörkröda gardiner och sin muntra brasa företedde
en högst behaglig, hemtreflig anblick, gingo de alla
tre in i nästa rum, der en ännu kärare syn mötte den
hemkomne.

Der satt nämligen hans unga maka med den späde sonen
tryckt till moderlig barm. I fulla drag sög den lille
lifvets nektar, medan maken ur sin vänsälla hustrus
blick sög glädjens och kärlekens.

"Välkommen hem, min Gustaf", log hustrun och räckte
den lycklige den hand. som de ljufva moderliga
bestyren ej upptogo.

"Tack, tack, min egen lilla Hulda!" svarade hennes
make med den der trygga, hjertegoda tonen, som gör
en älskande qvinna så lycklig att höra -- "det smakar
alltid godt att komma hem", fortfor han, i det han
tryckte en varm kyss på hustruns friska läppar och
en lätt dito på sonens hvita panna, "men sådana här
aftnar, då hela naturen rasar, är det ett riktigt
himmelrike: -- Gud vare lof för ett godt hem!"

"Ja, Gud vare lof för det!" eftersade ur sitt hjertas
fullhet hustrun, sakta resande sig, för att i vaggan
inpraktisera den lille, som nu slumrat. Omsorgsfullt
svepte hon täcket kring sin älskling och gaf honom
en blick, sådan endast en moder kan gifva.

Tysta reste sig de båda småflickorna på tå för att
riktigt se om lillebror sof, och vissa om sin sak
hoppade de bort till fadren, efter att först hafva
kastat åt slumraren hvar sin näpna slängkyss.

"Farväl nu på en liten stund", nickade den unga modren
och skyndade ut till kökets regioner, i hvilka hon
ansåg för en ära att vara hemmastadd.

Mannens blick följde henne så länge han kunde se
henne, hvarefter han tog sitt parti och sträckte
ut sig till sin fulla längd på soffan, sägande till
de små: nå, pullor, hvad skall pappa ha, medan han
hvilar sig?

I ett nu försvunno de små och återvände efter en
stund med "aftonnöjet", pappas väl stoppade pipa, den
de buro -- "en i hufvudet och en i fötterna" -- efter
lilla Berthas utsago, hvarefter de beredde sig att,
uppkrupna, den ena i det lediga soffhörnet, den andra
i mammas emma, afhöra de trefliga små historier, som i
kapp med de lätta rökmolnen aldrig brukade uteblifva.

Men midt i den roligaste berättelsen återkom "mamma"
och förkunnade att hon bjöd hela sällskapet ut i
salen.

"Sällskapet" kom och öfverraskades af ett inbjudande
och väl upplyst tebord, framför hvilket pappas
gungstol, försedd med en alldeles ny "konsolatör",
tronade. En liten bricka med toddyattiralj prydde
äfven bordet. Det tog i tamburdörren och knarrandet
af ett par galoscher hördes. I 
detsamma inträdde husets bäste vän, doktor Manner,
i tysthet inbjuden af frun, att glädjas med vid
firandet af de båda makarnes sjette bröllopsdag.

"Nej, men det hade jag verkligen glömt, att det
var den dagen", yttrade mannen skälmskt, men lade i
detsamma på bordet "Runebergs dikter", hvilka bevisade
motsatsen.

"Komma ej Alfreds hit?" frågade mannen, då de af
hustrun inbjödos att slå sig ned kring tebordet.

"Nej", sade frun och rodnade lätt, Alfred har låtit
svara, att han ej hade tid.

"Den herrn", yttrade doktor Manner med sin trygga ton,
"har visst aldrig tid att vara med om det verkliga
nöje, ett hemlif skänker, och jag tillstår uppriktigt,
att jag beklagar hans hustru, ty hvad hon är, men
icke är hon lycklig."

En klar tår i den unga husmodrens öga medgaf doktorns
förmodan, och hennes make skakade sorgset på hufvudet
och förklarade, att det ofta gjorde honom ondt att, så
nära slägtingar som Alfreds voro till hans familj, man
likväl hade så liten, ja nästan ingen glädje af dem.

En kort presentation af såväl de tecknade som de
antydde personligheterna torde kanske ej vara ur
vägen:

Huldas man var magistratssekreterare i den lilla
staden, och för sitt glada lynne samt sin stränga
hederskänsla allmänt omtyckt och aktad.

Alfred, hans halfbror och gift med Huldas syster,
var stadskassör och hade ganska goda inkomster, men
var känd som en högst "egen kurre" och föga eller
intet omtyckt.

Egoist i högsta grad, kunde han lika litet hysa,
som ingifva varmare känslor; man andades i allmänhet
lättast der han ej var tillstädes. Vi skola taga oss
friheten att till närmare kännedom, om såväl honom
som hans hustru, en gång taga dem i "benäget påseende"
och det i deras eget hem.

"Alfreds" nämndes ej mera denna afton i den lilla
förtroliga kretsen. Barnens muntra joller ingåfvo
snart gladare tankar, och doktor Manner skrattade
så att tårarna kommo honom i ögonen åt Bertha,
som, stödd mot hans knä, såg på honom med den mest
trovärdiga blick och frågade: "hör du, hvarför har
du ingen fru?"

"Derför att ingen har velat ha mig", svarade doktorn
skälmskt.

"Men jag vill bli din fru", försäkrade den lilla
frimodigt; "det är synd om dig, att du ej har någon
som stoppar din pipa och jagar bort flugorna när
du sofver och kysser dig när du vaknar." Och härvid
sträckte sig den lilla på tå och klappade doktorns
yfviga polisonger.

"Nå", log doktorn, "det är afgjordt då, lilla Bertha,
att du blir min fru, men jag fruktar vi få vänta med
bröllopet ännu litet."

"Nej, hvarför det, då?" frågade den lilla bestämdt,
"det tror jag inte vi bry oss om, ty jag har hört
att pappa alltid sagt till mamma "att man inte kan
gifta sig för tidigt." --

"Jag kan nog göra nytta, må du tro", fortfor hon
uppmuntrande; "fråga bara mamma! jag har läst tre
lexor i dag och nystat två dockor tråd och se'n har
jag piskat "misse", men bara lite, för han stal
grädda, fastän han så många gånger har hört, att
mamma inte tycker om det."

"Ja", försäkrade doktorn, "sådana talanger vore synd
att förkasta, och du kan sätta ut bröllopsdagen när
du vill, lilla Bertha."

"Om Söndag då", förklarade den lilla femåriga
skönheten, och räckte till bekräftelse derpå fram sin
lilla hand, "och helsa nu flugorna när du kommer hem,
att jag skall ha en stor håf med mig."

Snart togo de små godnatt, och herrarne politiserade
nu ifrigt, uppmärksamt afbörda af fru Hulda, som
dervid stundom var så interesserad, att arbetet fick
sjunka i knäet, något annars högst ovanligt hos den
flitiga husmodren.

Från det politiska området kom man in på
hushållskostnadens, och doktorn begrep för sitt lif ej
hur hans unga vänner kunde få allt att räcka till. För
honom sjelf, oaktadt han var ungkarl, var det ej mer
än att det nätt och jemnt bar sig.

"Med en snäll hustru bär sig allt" menade Gustaf och
klappade Huldas blomstrande kind -- "gift dig min bror,
och du skall få se att jag har rätt."

"Men", menade doktorn betänksamt -- "visserligen kan
ingen högre än jag älska barn -- dock! en hel svärm
sådana, det har respekt med sig; det går väl an när
de äro små, men de bli stora en gång -- de skola ha
uppfostran, kläder, nöjen, -- ja, Gud vet allt! man
får allt ålägga sig mången försakelse och ..."

"Tro mig, min bror", invände Gustaf, "den försakelse
man ålägger sig för ett älskadt föremål, vare sig barn
eller maka, gör ingen minskning i ens lefnadsglädje
-- tvärtom: den räntar af sig och man får en gång
hundrafallt igen, det tror jag för visso."

"Ack ja", instämde trohjertadt Hulda, som ej var
alldeles utan erfarenhet i den vägen, "det är sanning,
och hvad barnens nöjen beträffa, som doktorn nyss
nämnde, dem skola de beredas i hemmet, så bli de rena
och kosta litet eller intet -- allt går för sig här
i verlden om man bara fullt och fast tror på Guds
försyn och så har god vilja att ordna och ställa i
sitt hem."

"Sitter jag här litet till, känner jag på mig att jag
blir omvänd", log doktorn. -- "Jaja, få se! det kan
ingen veta hvad nästa år kan bära i sitt sköte; men
i alla händelser går jag nu hem och sofver på saken.

Och doktorn gick, efter att först ha tackat sina
vänner för den rena glädje han nu och alltid njutit
i deras hem. Men lutade öfver barnens små bäddar,
tackade de lyckliga makarne Gud för den sällhet,
de förflutna åren tillfört dem och anropade hans
beskydd för framtiden, fast medvetna om sin förmåga
att vara allt i och för hvarandra, äfven i nödens
och pröfningens dagar.

Och Gud upptog deras varma bön och sände en fridens
engel att vaka vid deras läger.

*


II.


Samma afton denna lilla familjescen egde rum i Gustafs
hem tilldrog sig en annan i Alfreds:

Hans hustru, en ännu ung qvinna med blida anletsdrag,
genomvandrade de nästan praktfulla rummen med oroliga
steg, för att tillse att allt skulle vara i den
ordning, hon visste att hennes man älskade, då han,
som nu var händelsen, inbjudit några bekanta på
"ett parti".

Gustaf spelade ej och var således utesluten.

Men under det Elise, så hette Alfreds hustru, här
ställde tillrätta ett ljus, som hade slägttycke med
tornet i Pisa, der jemkade ett veck på gardinerna
eller dörrdraperierna samt sorgfälligt borttorkade
hvarje damkorn, som vågat falla, borttorkade hon ej
mindre omsorgsfullt de tårar, som gång efter annan
tillrade öfver den bleka kinden.

Långsamma steg hördes i trappan.

Ett drag af ängslan flög öfver hustruns ansigte, och
hon hann nätt och jemnt att andas på näsduken och en
sekund hålla den för ögonen samt sätta på sig en min,
som skulle uttrycka belåtenhet, då dörren öppnades
och Alfred inträdde.

Han var en lång och temligen satt figur, den der, att
döma efter det släpande i hvarje rörelse, ännu aldrig
tycktes hafva gjort sig brådtom här i verlden. Ur ett
hvitgult, hårdt och kallt ansigte framblickade ett
par likgiltiga ögon och ett par lätta fåror syntes på
fullt allvar hafva slagit sig till ro mellan de blott
allt för ofta rynkade ögonbrynen. En hög kal panna
gjorde detta själlösa ansigte ännu mera obehagligt
och kom betraktaren att önska sin betraktelse ogjord.

"Välkommen hem, Alfred", yttrade Elise mildt och
räckte fram sin hand.

En sträf nick blef hennes svar, och hennes hand
låtsade han ej märka. "Har du allt i ordning",
frågade han kallt.

"Jag hoppas det", svarade Elise.

Han genomgick nu sjelf rummen, och som ingen annan
anmärkning billigtvis kunde göras, än att allt var
utmärkt ordentligt, teg han; ett sådant erkännande
hade varit under hans värdighet.

Händelsevis hade han ännu en anordning att göra,
och likaledes af en händelse kom han dervid att
se på hustrun. 

"Tårar och idel tårar", utbrast han
harmset -- "ni qvinnfolk kunna reta en engel med ert
eviga lipande -- det kostade kantänka på, att inte få
komma till Gustafs i qväll och beundra och afundas
deras sirapslycka -- för min del blir jag rasande,
när jag bara tänker på det der tillgjorda herrskapet,
ty deras vänlighet är ändå ej annat än tillgjordhet. --
Inbilla mig att när man varit gift i 6 år, man ..."

"O, Alfred, för himlens skull! hur kan du tala så om
våra egna och om så goda menniskor som de äro?"

"Derföre, min vän, att jag tänker så", svarade
Alfred med en ton af rå öfverlägsenhet, "och hvad
en man tänker, må äfven stå honom fritt att yttra,
då deremot qvinnan af lätt begripliga skäl gör bäst i
att tänka femton gånger och tala en." 

"För öfrigt", fortfor han -- "vill jag säga dig hvad jag 
sagt så många gånger: att du kan gå dit eller annorstädes,
hvart du behagar, bara jag slipper släpas med."

"Men det är så ledsamt, goda Alfred, att ständigt
komma ensam; jag har ingen rigtig glädje då du ej
delar den." 

"Gamla visan! men, ursäkta! hvem hin kan
dela dina s. k. fröjder, till hvilka för öfrigt hör
hvad som utgör min värsta pina, att omgifvas af en
skock barnungar, hvilka skrika så, att man icke får
öronljud -- nej, jag tål ej barn, och tackar Gud för
hvar dag att vi inga ha."

"Ack Alfred", svarade mildt hans hustru, "säg icke
så! det är stor synd -- kom ihåg att "de små höra
himmelriket till."

"Gerna för mig", hånlog mannen, "men i så fall vill
jag hoppas ändå, att der må finnas särskildt ett
himmelrike för äldre personer, annars blefve det
genant."

"Det är ett dåligt skämt, Alfred", svarade Elise med
ovilja, "och jag upprepar hvad jag förut sagt, att
detta ditt hat mot de oskyldiga små kan och måste du
en dag komma att djupt ångra. -- Med våra tillgångar
kunde vi, då Gud nekat oss glädjen af egna barn,
uppfostrat ett par fattiga sådana." 

"Du resonnerar som en gås", komplimenterade mannen. "Tror 
du, när jag är glad att slippa egna barn, att andras skrik
skulle låta angenämare i mina öron."

"Men, min vän", fortfor hustrun, som, oaktadt
hon pinades af mannens råhet, dock genom vänlighet
hoppades att en gång ändra hans tankar i denna sak: --
"man behöfde ju ej taga dem då de voro så små att de
nödvändigt skulle skrika och -- vet du, gode Alfred,
hvad jag så ofta tänker på?"

"Nej", yttrade mannen, "men det är någonting klyftigt,
det tar jag för afgjordt."

"Ja", log Elise mildt, "jag tror nästan det: jag
tänker att när jag en gång är borta -- och jag tror
ej det dröjer länge till dess ... -- då kunde en sådan
liten varelse af tacksamhet, för det vi dragit försorg
om dess framtid, vårda dig och bli för dig kanske vida
mer än jag förmått -- ack min goda Alfred, den tanken
pinar mig beständigt: "hvem skall en gång vårda dig
på din ålderdom?"

"Ah, sådant pjosk", snäste mannen. "Jag gitter ej
höra det. För det första syns ingen dödssyn på dig
och för det andra -- om jag skulle öfverlefva dig,
så -- för pengar får man allt."

"Icke kärlek, Alfred, icke deltagande", svarade Elise
och såg helt bedjande på mannen.

"Jo, gudbevars", afgjorde denne, "för 10 rdr i månaden
får jag så mycket af sådana rariteter jag vill, hos en
vakmadam, som på köpet är vand att handhafva sjuka."

"För öfrigt anhåller jag -- och jag hoppas och önskar
bli åtlydd häruti -- att du ur våra samtal en gång
för alla bannlyser alla sentimentala ämnen, för
hvilka du har en afgjord smak, och till yttermera
visso tillägger jag: att lika väl som jag hoppas vår
Herre, hädanefter som hittills, förskonar mig för
egna arfvingar, med thy åtföljande bråk af ammor,
vaccination, pip och elände, lika visst är att aldrig
kommer något främmande barn heller hit i huset,
emedan jag vill ha fred -- och sätt nu in det begärda,
ty jag förmodar vi inom en qvart ha herrarne här."

Med en halfqväfd suck skyndade den arma qvinnan att
fullgöra sin mans befallning.

Inom en halftimma var spelet i full gång, och vid
accompagnementet af de flitigt anlitade punschglasen
samt genomträngande den hvirflande tobaksröken,
hördes enstaka, intressanta utrop, sådana som:

-- "Hin till bondtur herrarna ha, äss femte i högsta färgen."

-- "Ursäkta, men hvad tänker bror på, som gör en
falsk invite, det kostar oss två trick."

-- "Slam, mina herrar! jag hoppas man sköter sina
kort, får jag den äran trycka bror för en lycklig
utgång!"

Men ensam i sin sängkammare sjönk den stackars Elise
på knä framför den lilla soffan och dolde hufvudet
i sina händer. Hennes lif föreföll henne så dystert,
så ändamålslöst, hon lefde ju ingen i verlden till
någon egentlig glädje, och detta medvetande är,
synnerligast för en varmhjertad, känslig qvinna,
en olycka så stor, att hvarken rang, börd, skönhet
eller rikedom förmå mildra den.

Hon bad nu ur sitt hjertas djup, att Gud måtte
förbarma sig öfver hennes make och sända en gnista af
sin omätliga kärlek att upptina detta med egoismens
hårda isskorpa belagda hjerta, och -- såsom det alltid
händer efter en innerlig bön -- hon kände sig styrkt
att uppfylla sina pligter emot den make hon svurit
kärlek och tro, lemnande åt Gud omsorgen för kommande
dagar.

*


III.


Väl tretio år hade förflutit sedan dessa båda
"hustaflor" framställdes.

Gustaf och Hulda var nu ett ärevördigt gammalt par
med snö i lockarne, men i deras hjertan var det som
förut, sommarsol och blommor.

Af den lilla älsklingen, kring hvilken Hulda en gång
vid vår berättelses början svepte vaggtäcket, hade
nu blifvit en lång, ståtlig militär, som årligen
kom med sin unga hustru och två små söner att helsa
på "farföräldrarne". Det var en glädje och ett
stoj och de små piltarne, utstyrda med trekantiga
pappershattar, ett mästerprof af farmors hand, redo
omkring i rummet på alnen och eldgaffeln så det stod
herrliga till. Pappa och mamma försökte väl att tysta
dem, men dels var detta i och för sig sjelf en svår,
en nästan olöslig uppgift, dels sade farmor med sitt
innerligt milda leende: "åh, låt de små hållas",
och när farmor hade sagt det, då var det säkert att
det fick ske.

"Lilla Bertha" hade nu i fjorton år varit doktor
Manners lyckliga maka (anmärkes att doktorn
andra gången friat sjelf) och deras båda döttrar,
Hulda och Elise, voro de mest intagande man kunde
se. Moster Agnes, en fryntlig "gammal mamsell" om
fem och tretio, hade blifvit qvar i hemmet, der hon
var de gamles glädje och de ungas förtjusning. Döden
hade en gång röfvat från henne hennes hjertans kär,
och fastän hon sedan haft otaliga "goda tillbud"
hade hon icke antagit dem -- hjertat var qvar hos
den förut hemgångne, och det stod ej i hennes makt
att mer än en gång bortgifva det. 

Moster Elise, Alfreds hustru, hade for längesedan gått 
till ro, och först då hon var borta, insåg Alfred hvad han
förlorat. Han tänkte stundom, att hon dock förtjent
ett ljusare öde, än det hans kyliga uppförande
beredt henne och han hade också, innan hon bortgick,
ångrat sig samt anropat hennes förlåtelse, den han
ock af fullt hjerta erhållit. Men i stället att, som
hans hustru varmt bedt honom, sluta sig till hennes
kära syskon, förföll han, efter hustruns död, i allt
större svårmod, ja, han blef nästan fiendtligt sinnad
mot menniskor. Till Gustafs eller Manners hem gick
han aldrig, och kom någon af dem till honom blefvo
de oftast ej emottagne, och om detta någon gång för
skams skull ej kunde undvikas, var emottagandet
derefter och hans "välkommen" liktydigt med: "Gud
gifve ni vore hundra mil härifrån!"

Sedan en längre tid var Alfred sängliggande sjuk,
och alla försök af hans slägtingar, att med deltagande
och tröst närma sig enslingen, hade aflupit fruktlöst.
Han hade i stället skaffat sig en vakmadam, som för
en viss summa i månaden åtagit sig att vara ömheten
sjelf. Hon smilade så sött och trippade omkring i
strumpfötterna, samt hoppades få ärfva honom när
han en gång -- hvilket hon önskade måtte ske med det
snaraste -- lade sina ögon ihop.

Det var en kall vintermorgon och Alfred kände sig
sämre än vanligt; han hade ej sofvit om natten, och
kölden i rummet kom honom att hacka tänder. Icke kom
heller madam Lena och eldade, fastän hon låg i rummet
utanför. Alfred räckte ut den darrande handen och
ringde på den lilla klocka, som stod bredvid honom
på bordet.

Straxt derefter inträdde madam och smög med ett
ljuft småleende på sina ljusblå läppar fram till
sjuklingen:

"God morgon, söta kassörn! Gud, hvad kassörn ser
dugtig ut i dag mot i går; om det inte vore obehörigt
af en så ringa person som gamla Lena att yttra sina
tankar, skulle jag säga, att den synen gläder mig in
i själen (nu lyfte madam förklädssnibben till ögat).

"Elda genast", befallde husbonden, "hon sofver då",
tillade han, "som en tornväktare och låter en usling
rent af frysa ihjäl."

"Ack, min Gud, söta kassörn, kunde jag väl annat än
sofva godt, när jag låg och drömde att kassören
var lifslefvande frisk och gick med raska steg hela
storgatan utefter, klädd i gröna "bonjouren" och
med liksom en oliveqvist i knapphålet -- det tyder på
helsa, ser lilla goda kassörn och för resten, lilla
söta kassörn, så sa' doktorn häromda'n, att här inte
får vara för varmt inne, si; för då kommer lilla goa
kassörn i svettning och det tar på krafterna, si ...

"Sa' han det?" frågade sjukligen ifrigt -- han var,
oaktadt det sorgliga lif han förde, rädd för döden.

"Ja, så sannt jag heter Sandelinskan, inför Gud,
söta kassörn, sa' han icke det och skam till säjandes
kan kassörn lita på mina ord, för visserligen var min
mor en fattig menniska, som gått igenom åtskilligt i
sin' dar, men lögnen, sir lilla kassörn, den hade hon
aldrig smutsat sin tunga med, och inte var det värdt
för någon af oss heller att försöka, utan som sagt ä' ...

"Lägg då inte in kakelugnen full, menniska, vill hon
steka mig lefvande? -- plocka genast ut fyra trän,
annars kommer jag i svettning och dör, och då kan
hon helsa hemma med sitt testamente -- för resten
beror detta helt och hållet på hur hon sköter mig,
begriper hon; jag är inte skyldig att ge henne två
styfver; förstår hon det?"

"Det är syndigt af lilla kassörn, att röra upp mig på
ett sådant grufsamt sätt", menade madam och förde åter
förklädssnibben till ögonen, "men vet goa kassörn,
att heldre än jag skall oförtjent misstänkas för
snöd vinning, heldre går jag härifrån, så fattig som
jag kom hit, om jag inte mäktar göra kassörn i lag
(högljudda snyftningar), för gudskelof, ärlig var
mor min, fast hon var fattig och ..."

"Se så, madam, trösta sig nu; jag menade ej så illa,
och tro mig att hon skall inte bli lönlös för sitt
besvär."

Det hade redan gått så långt, att kassörn litet
smått fruktade madam Sandelin, eller rättare hennes
aflägsnande, ty tänkte han, hon var ändå vand vid
hans önskningar numera, och blotta föreställningen
om en ny madams inöfvande var nog att komma Alfred
att rysa ända in i själen.

Under tusende bedyranden om sin oegennytta fortfor
madam Sandelin anständigtvis att snyfta, tills Alfred
såg sig tvungen att göra hvad han gjort förut i
dylika kritiska fall: söka upp ur plånbokens gömmor
en extra femma såsom plåsterlapp på det djupa sår
han tillfogat hennes hederskänsla.

Utmattad nedsjönk han derefter på hufvudgärden, slöt
ögonen och tänkte på -- sin hustru och hennes förslag:
fosterbarnet.

Alfred hade verkligen tänkt att testamentera madam
Lena sin lilla förmögenhet, dels emedan han hvarken
tålde slägten eller denna var i behof af penningar,
dels emedan han ansåg madamen hvarken sämre eller
bättre än menniskor i allmänhet, och så hade hon
ju ändå vårdat honom under hela hans sjukdom, då en
händelse gjorde att han ändrade åsigt.

Han låg nemligen en afton och funderade på ett
vigtigt papper, det han, i händelse af sin
död, ännu en gång önskade genomse. Detta papper
förvarades i hans skrifbord, som stod i yttre rummet.

Han ringde upprepade gånger, men ingen madam Lena
infann sig. Otålig, så som han på länge ej känt sig,
tänkte han på det djerfva försöket att sjelf hemta
detta papper. Madam hade ju dagligen försäkrat att
han såg friskare ut, och åtminstone nu för tillfället
kände han att hans krafter skulle förslå till denna
lilla utvandring. Han steg upp, tog med mycket
besvär på sig nattrock och tofflor och, hållande sig
i möblerna, stapplade han ut i yttre rummet. Härifrån
stod dörren på glänt till ett mindre rum, hans hustrus
fordna sängkammare, derifrån halfhöga röster hördes,
tillika med slamret af koppar -- madam hade således
kafferep.

Utmattad nedsjönk Alfred på en stol tätt invid denna dörr.

"Ta sig en påtår, Sjögrenska, och spara inte", hördes
madam Lenas uppmuntrande stämma -- "det är gubbstöten
derinne som består -- så dricka vi hans skål i botten
och önska honom lycklig resa till andra verlden;
det är ingenting att hålla på -- han ser ut som en
disktrasa i synen för hvar dag, så någon gång skall
det väl ta en ända, fast han är seg som en beckrisp."

"Tackar, som bjuder, Sandelinska -- jo, hon vet hur hon
ställer sig, hon, som kniper murklorna här i gården
-- en ann' får släpa i all' sin da'r för hvar bit en
sticker i mun åt både sej och ungarna; -- den som kunde
råka ut för en sådan guldfisk, som hon, skulle jag min
själ fjälla honom, jag också, så bara skinn och ben
funnos qvar, men sådana växa inte på träd, Gu'nås!"

"Nej, nej, men", medgaf madam Lena, "men så får en
också ha tålamod för att vänta lifhanken ur en tocken
uselrygg; vore det inte för att det kom surt efter,
kunde man vara frestad att ge honom "lite hvitt",
men nu får man i stället ta munnen full af honing
när man talar till den gamle sjöstöfveln -- se så,
Sjögrenska, ta sej nock en tår, för sen får jag in
och se åt om han vill någonting, kräket; han må väl
inte ha ringt heller --"

"Åh han må väl skämmas", svarade madam Sjögren med
ett rått skratt, "han ska' väl unna folk matro,
och för resten --"

"Ja, för resten", inföll madam Lena vårdslöst, "har
jag då varit på apoteket, der har jag alltid varit,
ser hon Sjögrenska, när jag inte hört klockan."

"Hi, hi, hi", skrattade Sjögrenskan, "hon ä' qvick
hon, Sandelinska, och det har hon efter mor sin, men
ajöss me'na nu och låt se att nästa gång hon bjuder
på kaffe, hon håller "klädselgille" me' samma."

"Inte mej emot", bedyrade madam Lena, och båda
instämde i ett skratt, som kom håren på Alfreds hufvud
att resa sig af fasa.

När madam Lena, efter att hafva följt vännen ut i
porten och der ytterligare sladdrat en stund, med
sakta steg och ömhetsmasken för ansigtet inträdde
till sin "söta kassör" låg denne i sin säng med slutna
ögon och andades tungt.

"Jaså, han sofver", mumlade madamen, "nå, skönt! då
kan en annan också få ta sig en lur!" och ännu mera
benägen härtill genom den försvarliga panacé hon i
sällskap med Sjögrenskan intagit, smög sig madamen
ut i yttre rummet och kastade sig raklång i den
eleganta soffan, derifrån snart högljudda snarkningar
tillkännagåfvo, att hon gjorde skäl för hvarje annat
namn än det af vakmadam.

Alfred hade emellertid endast låtsat sofva, för att
slippa den afskyvärda anblicken af den, som traktade
efter hans lif. Han led otroligt, den stackars
enslingen, och för första gången på långa år kommo
några ensliga tårar att svalka hans feberbrännande
kind. Då tog det sakta i dörren och två små flickor
sväfvade in, stilla som elfvor.

Det var doktor Manners båda döttrar, hvilka kommit 
öfverens med hvarandra att besöka morbror Alfred,
om hvilken de tyckte stor synd, att han var så sjuk
och så ensam och alltid så "ledsen", som de i sin
barnsliga oskuld hade uppfattat hans menniskoskygghet.


Äfven nu låtsade Alfred sofva -- han hade ingenting
att säga de små.

"Herre Gud, Elise, hvad här är mörkt och dystert",
hviskade Hulda och smög sig intill systern --
"stackars, stackars morbror! han har ingen som gör det
trefligt för sig -- der ute ligger madam och sofver
och hör inte om morbror vaknar och vill någonting --
ack om jag visste om han ville ha eldadt, så skulle
jag försöka att göra det -- om han ändå ville vakna
snart, skulle jag fråga."

"Tyst, Hulda lilla", hviskade Elise, "det är godt att
morbror får sofva; då känner han inte att han har ondt
-- vänta nu, skall du få se hvad jag skall göra tills
han vaknar, så skall han undra hvem som varit här."

Och nu upptog den lilla sin fina näsduk, afröjde
det ena hörnet af bordet, som stod invid Alfreds
säng och "dukade" derpå, samt ordnade sedan ett par
drufklasar, som hon medfört, tre konfektsbitar och
ett stort äpple, allt skatter som de små besparat,
för att dermed glädja den sjuke.

"Se Hulda lilla", yttrade derefter Elise med strålande
ögon, "är icke det här vackert, och tror du icke
morbror skall bli glad då han vaknar."

Då hördes från sängen högljudda snyftningar -- isen
hade smält kring enslingens hjerta -- han tyckte att
hans försvunna Elise hade talat genom barnens mun,
deras barnsliga, oegennyttiga kärlek hade rört honom,
och han afbad djupt i sin själ orättvisan mot de
små.

Han räckte båda sina händer åt barnen, som deltagande
skyndat fram till sängen.

"Gud välsigne er, kära, små barn", yttrade han rörd
-- "hafven tack för er kärlek, ert deltagande och,
om j kunnen, så bedjen för mig."

Då ställde sig den lilla, sjuåriga Elise invid
hans hufvudgärd, såg på honom med sina milda ögon,
sammanknäppte händerna och bad den första bön som
föll henne in:


"Gud som hafver barnen kär, 
Se till mig som liten är! 
Hvart jag mig i verlden vänder 
Står mitt väl i dina händer."


Alfred tänkte icke hvad kanske mången annan skulle
tänkt: att denna bön icke passade för honom. Nej,
tvertom, han kände sig ringare, tusen gånger ringare,
än det oförståndigaste barn och så liten inför
Guds ögon, att hela hans fordna lif dervid sjönk
samman till ett stoftkorn -- han bad med af fullt
och varmt hjerta, att Gud, oaktadt hans litenhet,
ville "se till" honom, ville förlåta honom, ville
förbarma sig öfver honom och i lif och död sörja
för hans "väl" -- och denna bön, honom förestafvad
af ett barns oskuldsfulla läppar, tycktes omskapa
hela hans varelse. "Skynden, mina små älsklingar",
talade han till de båda systrarne, "skynden hem efter
edra föräldrar och morföräldrar -- jag har mycket att
afbedja, mycket att försona -- kanske har jag icke
många timmar qvar -- jag vill, jag måste tala med
dem."

Och de kommo, och kärlekens och deltagandets
varma vårflägtar spelade kring sjuklingens
fordom så öfvergifna läger. Hans sista handling
var att testamentera sin förmögenhet till ett
litet barnhem, der årligen ett mindre antal
värnlösa små skulle ha huld och skydd, samt
danas till goda och nyttiga medmenniskor.

Efter denna åtgärd aftogo den sjukes krafter
synbarligen för hvarje minut, i samma mån som hans
förtröstan till Gud och hans längtan efter ett
återförenande med hans maka tillväxte. Men någon
annan bön, än den lilla Elise föreläst honom, hördes
han icke upprepa -- den var honom kär -- han hade hört
den som barn af sin moders läppar, och han hörde den
som gubbe af ett barns fromma läppar och vid ljudet af
densamma inslumrade han, sjelf nu ett förtröstansfullt
barn, i den eviga friden.

Lea.

*



Charader.

7.

Mitt första öfverallt du ser och trampar deruppå;
Du ofta ock din lyckas hus på det har byggt, också,
Och trott dig säker, lugn och trygg uti mitt andra då.
Mitt hela i vår Östersjö, en trogen Heimdal, står
Och vakar både dag och natt, ja, i mångtusen år.
Der bor en munter skald, hvars själ har ständigt sol och vår.

8.

En stackars gumma, som mitt hela bar, 
Föll en gång plötsligt ned ifrån mitt första 
Och skadades. -- "Ja!" ropade en karl, 
Hvars svaga sida icke var att törsta, 
"Det är bra svårt, men det ej hända bör. 
Om man af ögonen mitt andra gör."


*



Rebus.

5.

*




Upplösning af Logogryfen i föregående nummer: 
Bölja, hvaraf fås: al, bal, blöja, ö, aj, böla, ja, böja, öl, löja.

*

Upplösning af Charaderna i föregående nummer:
N:r 3, Kärringsladder; N:r 4, Vanmakt; 
N:r 5, Ogudaktighet; N:r 6, Potates.

*

Upplösning af Rebus i föregående nummer: 
N:r 3, Bra sagdt i få rader; N:r 4, Tur i spel.

*


Halmstad. Tryckt hos C. E. Gernandt, 1864.



FAMILJ-JOURNALEN. N:o 4. 1864.Ill. C L Rudolph, del




Hvadan är du?

Du strålande Sol, du dagens drott, 
Du ljusets otömliga källa, 
Som har af rubiner i öster ditt slott, 
I vester din skarlakanskammare fått, 
Der purpurbäddarne svälla, 
Att hvila dig på, när du gifmild och huld 
Har vandrat din dagsled och kringstrött ditt guld 
Och gjort alla varelser sälla: -- 
Säg, hvem gaf dig tillvaro? -- 
"Gud!"

Du växlande Måne, du nattens bloss, 
Som tändes af solens lågor, 
Och ger deras genglans sedan åt oss, 
Då du gjort ditt ankar i österhamn loss 
Och seglar på rymdens vågor, 
Och ser huru Elfvorna dansa på strand, 
När Necken slår harpan med konstöfvad hand 
Och ställer till framtiden frågor: 
Säg, hvem gaf dig tillvaro? -- 
"Gud!" 

J Stjernor, som tråden er lätta dans 
På skapelsens rymliga tiljor, 
Som väft edra kläder af himmelsk glans, 
Som binden kring verldspolen eder krans 
Af oförgängliga liljor, 
J droppar ur hafvet af evigt ljus, 
J brinnande lampor i Allfaders hus, 
Som ställt under Hans edra viljor: -- 
Säg, hvem gaf er tillvaro?« -- 
"Gud!"

Du jord, som vid solljus går år ifrån år 
Din kända, mångvandrade bana, 
Som, klädd lik en brud, i din högtidsdrägt står, 
När tonerna höras från nykommen vår, 
När du sommarens ankomst får spana 
Som ger dina gåfvor så moderligt god 
Ur mullen, ur klippan, ur haf och ur flod 
Med tusenårig din vana: -- 
Säg, hvem gaf dig tillvaro? -- 
"Gud!"

Odödlige ande, mitt väsen, mitt jag, 
Som vet och som vill och som känner, 
Som brinner af längtan dag ifrån dag 
Att inträde få i det kärlekens lag, 
Der ondskan sin båge ej spänner, 
Som märker ibland, fastän omhöljd af stoft, 
De himmelska rosengårdarnes doft, 
Får hälsning från eviga vänner: -- 
Säg, hvem gaf dig tillvaro? -- 
"Gud!"

Claës Joh. Ljungström.


*




Historiska Bilder.
II.
Dalarnes Minnen.
IV.

Långt skulle det vara förtälja allt det, som
Engelbrecht och befrielsehären företogo sig efter den
i det föregående tecknade tilldragelsen i Wadstena,
och en sådan vidlyftigare berättelse skulle derjemte
föra oss allt för långt på sidan om vårt egentliga
ämne, enär befriarens skaror hädanefter icke bestodo
af Dalkarlar och Vestmän allena, utan all Sveriges
allmoge förenat sig under hans fanor. Men den härliga
hjelteskepnaden, -- hvars åminnelse en tacksam
efterverld snart kommer att högtidligen fira genom
uppresandet af hans stod, förfärdigad af mästarhand, -- 
står uti historien så ljus och klar, och vi alla, som
ännu i denna stund uti Sverige bygga och bo, befinna
oss till honom i så stor förbindelse, att våra
läsare säkerligen icke skola illa upptaga, om
vi ytterligare, fastän i allra största korthet,
sysselsätta oss med detta märkvärdiga segertåg, på
hvilket höfdingen, i spetsen för hundratusen bönder,
bröt ned borgar, utdref fogdar och befriade landet,
utan att ändock något öfvervåld begicks af den
väldiga skaran, så att, enligt krönikans naiva ord,
ingen svensk man kunde skylla honom för att genom
honom hafva förlorat ens så mycket som en höna.

Ringstaholm föll; Stegeborg, hvars väldiga ruiner
ännu stå qvar på klippan i hafsviken Slätbaken,
uppgafs af Johan Wale, samme fogde, som förut undan
befrielsehären flytt från Borganäs och Köpingshus;
Rönö slott blef nedbrutet till grunden, och i den
urgamla staden Söderköping höll Engelbrecht råd
med allmogen och sina män om huruledes landet
sunnanskogs, hvilket ännu innehades af fienden,
likaledes skulle bli rensadt och befriadt. Till
den ändan delades hären i tre delar, hvilka
under pålitliga höfdingar sändes ut att belägra
slotten. Bland dessa höfdingar nämnas Jösse Nilsson,
Herman Berman och Broder Svensson, af hvilka
den förre nedbröt fästet Stegeholm (Stäkeholm)
vid Gramlebyviken, medan Herman tog det gamla
smålandsfästet Rumlaborg, tillika med ett par andra
fogdenästen i detta landskap, kallade Trolleborg och
Piksborg. Sjelf tågade Engelbrecht med sina Dalkarlar
och Vestmanländningar från Östergötland upp åt
Nerike och uppfordrade der Örebro slott. Borgherren
på detta slott, Mattis Kettilberg, en utländsk man,
hade slottet och länet i förpantning för tusen mark
silfver, men hade, då Engelbrecht under sitt tåg
ned mot Östergötland drog förbi Örebro, dagtingat
med honom och lofvat, att inom sex veckor uppgifva
slottet, så framt ingen undsättning kommit från konung
Erik. Då nu Engelbrecht kom, var tiden förlupen, men
ingen undsättning kommen; slottet blef uppgifvet;
men de tusen mark betalade Engelbrecht redligen åt
slottsherren, och blef han sålunda rätter innehafvare
af Örebro län och slott, der han ock från den dagen
tog sitt hem.

Från Örebro begaf sig Engelbrecht, beledsagad
af Erik Puke och en väldig här af bönder, genom
skogarna ned till Westergötland och Axevalla slott,
som innehades af en kunglig slottsherre, Anders
Nilsson. Borgen var väl försedd och rustad till
motstånd, hvarföre Engelbrecht på heden deromkring
slog sitt läger och dit samlade krigare från alla
Sveriges landskap. Under riddaren Peder Ulfson sändes
en särskild flock till Wermland, der tvångsborgarne
Agneholm och Edsholmen nedbrötos, tillika med Saxholm
och Dalaborg på Dal. Emellertid hade Engelbrecht i
det stora lägret på Axevallahed inöfvat sitt folk
och qvarlemnade nu utanför slottet Erik Puke med
tillräcklig styrka, under det han sjelf med en annan
del af hären tågade nedåt landet ända till danska
gränsen. Här föllo i hans händer slotten Oppensten
och Öresten; ja, ända in i Halland gick Engelbrecht,
som i Warberg, hvars slott likaledes föll i hans
händer, höll stämma med halländningarne, hvilka
villigt underkastade sig honom. I Halland möttes
han af den från Småland kommande Herman Berman, som
tog Falkenberg, hvarefter begge förenade drogo fram
till Halmstad, der de med stora hedersbetygelser
emottogos af invånarne. En här af skåningar, som
samlat sig vid Laga å, fruktande för ett inbrott i
det rika Skåne, skingrade sig utan blodsutgjutelse,
då Engelbrecht visade sig med sin bondehär, och sedan
nu de sista utländska länsherrarne blifvit fördrifna
ur landet, svenska höfdingar öfverallt tillsatta och
lugn rådde öfverallt, hemförlofvade, på hösten 1434,
Engelbrecht sin här och begaf sig sjelf till Svealand,
välsignad af allt folket. Här tog han först sitt säte
på Westerås slott i sin egenskap af höfding öfver
Westmanland och Dalarne.

Men hvad gjorde konung Erik under allt detta? Länge
hade han åsett, huru hans höfdingar förjagades, hans
borgar nedbrötos; men icke det ringaste hade han
företagit till sitt försvar mot frihetskämparne,
hvilka han ur sin synpunkt icke kunde betrakta
annorlunda än som upprorsmän. Nu ändtligen beslöt han
en kraftyttring, och sent på hösten 1434 spordes det
i Sverige, att konungen med många väl rustade skepp
och en stor här från Danmark aktade sig upp till Svea
rike. Snart förspordes också konungens närvaro. I
Kalmar-skären, dit flottan först kom, gjorde konungen,
efter gammal vikingased, strandhugg, röfvade boskap,
plundrade böndernas visthus och uppbringade svenska
handelsfartyg. Det ville sig dock icke bättre, än
att en våldsam storm brast ut och tillintetgjorde
icke allenast det skepp, på hvilket konung Erik
sjelf befann sig, utan äfven ett annat, som förde
ombord åtskilligt röfvadt gods, hvilket egentligen
tillhört Wadstena kloster. Naturligtvis hette det
genast, att stormen var ett himmelens straff för
rofvet af klostergodset, och kunde man deraf se, att
konungen var lika illa anskrifven i himmelen som på
jorden. Han kom med knapp nöd i land, steg med sitt
hoffolk ombord på ett annat fartyg och kom ändtligen,
efter många faror, in i Stockholms hamn.

Men knappt hade Engelbrecht på sitt Westerås
förnummit ryktet om konungens ankomst, förrän han i
alla landsändar sände bud, att gå man ur huse till
fäderneslandets och frihetens försvar.

Och ingen fanns, som icke hörsammade den älskade
höfdingens bud. De gamla krigarne samlades under
Engelbrechts banér, och till Stockholm begaf sig hela
hären samt belade staden. På andra sidan bron vid
Norrström lågo Uppsvear, Helsingar och Norrländningar;
vid Södertull hade Nerikesboerna och Södermännen sitt
läger, medan Engelbrecht sjelf med sina Dalkarlar och
Vestmanländningar låg på Långholmen. Förfärad, måste
nu Erik taga sin tillflykt till underhandlingar. Uti
Helgeandshuset sammanträdde på Söndagen efter
Mårtensmessan Engelbrecht och konung Erik. Här måste
den sistnämnde lofva Svenskarne att få tillgodonjuta
sina fri- och rättigheter efter gammal svensk lag och
sedvänja, och här belänade han Engelbrecht med Örebro
slott och län samt lofvade, att ingen utländsk man
hädanefter skulle uppbära skatter inom landet och icke
heller innehafva andra slott än Stockholms, Nyköpings
och Kalmar. På dessa vilkor skulle freden återställas
och allt det vara glömdt, som tilldragit sig under
kriget. Men att konung Erik icke ämnade hålla hvad han
utlofvat, visade sig snart; utan att hafva förordnat
något om styrelsen i Sverige, återvände han sjelf
till Danmark, men färdades dervid förklädd genom
landet, medan hans flotta på gammalt sätt röfvade
och plundrade. Visserligen sökte Engelbrecht, som med
rådet stannat i Stockholm, att ordna det, som syntes
vara mest angeläget; men det öfriga hänsköts till ett
sammanträde, som skulle hållas i Arboga Trettondedagen
nästföljande år. Och skiljdes man dermed åt, för att
tillbringa julen hvar med de sina.

I den urgamla staden Arboga qvarstår ännu, ehuru
hvitmenadt och moderniseradt, det hus, der, på det
beramade mötet Trettondedag Jul 1435, Engelbrecht
af de församlade herrarne valdes till Svea rikes
höfvidsman. Det vigtigaste, som i öfrigt beramades
på detta möte, var att efterkomma konungens,
genom slottsherren i Stockholm, Hans Kröpelin,
der framställda anmodan till de Svenske, att till
Walborgsmessan infinna sig i Halmstad, der ett
stort möte skulle hållas och ombud infinna sig
från alla de tre folken. På detta sistnämnda möte
bekräftade konung Erik Engelbrechts rättighet till
Örebro, förband sig att efterlefva Sveriges lag,
att lemna slotten endast i svenska mäns händer och
att sjelf infinna sig i Stockholm. På den utsatta
dagen kom han dock icke, men infann sig sedermera,
ehuru han äfven denna gång förföljdes af stormar och
på sin resa led många vedervärdigheter. Danskarne,
som innehade slottet och staden, emottogo honom med
mycken ståt; men de svenska herrarne samlades i S:ta
Claras kloster och förbundo sig der med ed att hälla
fördraget i Halmstad, om ock konungen skulle vilja
bryta detsamma. Nu fann konung Erik, att han icke
längre kunde svinka; han måste derföre gå in på allt
hvad honom förelades och, ehuru det var hans afsigt
att helt och hållet lägga Sverige under sin lydnad,
utnämna både Marsk och Drott. Till den sistnämnda
värdigheten utsåg han den gamle Christer Nilsson Wase,
till Marsk deremot den unge Carl Knutsson Bonde; men
likasom han fäste Drotset med ett litet leksakssvärd,
likaså räckte han åt Carl Knutsson blott en liten
hvit käpp och gaf honom för hans embete ingen annan
instruktion än den, att "han icke skulle sträcka sina
fötter längre än skinnfällen räckte". Så snart detta
var gjordt, skyndade konungen hem igen, härjade och
plundrade under sjöresan på de svenska kusterna -- och
höll sitt löfte om slottens förlänande åt svenskar på
det sätt, att han på Stegeholm till höfding insatte
sin portenär och på Stegeborg en fridlös dansk,
Ivar Fleming, fordom en sjöröfvare. Med eld och svärd
plundrade han i skärgården och betecknade dermed sitt
afsked från Sverige, dit han sedan kom aldrig mera.

Konung Erik var borta, och nu tyckte Engelbrecht
tiden vara inne att göra slut på hela hans herravälde
i Sverige och återtaga de slott, som han åter fått
i sina händer. För tredje gången drog han strax på
nyåret 1436 ut med sina Dalkarlar ned till Arboga,
der rikets råd och förnämligaste män

voro honom till möte. Här uppsades ändtligen konung
Erik all tro och lydnad. Så höllo Svenskarne den ed,
som de svurit hvarandra i Sancta Claras klostersal.

Snart föll nu Stockholm i händerna på svenskarne,
hvilka, konungens folk och de tyska borgrarne till
trots, af de svenska borgrarne sjelfva insläpptes
i staden. Men det fasta Stockholms Hus följde icke
med denna. Under det Carl Knutsson och Erik Puke
belägrade detta slott, drog Engelbrecht på nytt
ut, för att återtaga de fästen, som åter kommit i
utländningars händer. Under hans frånvaro ställde
de mot honom afundsamma herrarne i Gråmunkeholms
kloster till ett riksföreståndareval, der Carl
Knutsson fick flesta rösterna och verkligen korades
till riksföreståndare, ehuru herrarne nödsakades göra
det begifvande åt folket, hvars afgud Engelbrecht med
rätta var, att han ensam skulle vara höfding öfver
hela hären. Föga frågande efter riksförestånderskapet,
vände Engelbrecht, som från sitt läger vid Nyköping
kommit till Stockholm, dit tillbaka igen, eröfrade
slottet, drog ned åt Östergötland, intog åter borgarne
både der och i Småland, förmådde Blekingsboerna till
fred och till att af honom mottaga höfdingar öfver
sitt land samt skyndade derpå genom Skåne till Laholms
slott i Halland, hvars belägring han anförtrodde
åt sina trognaste underhöfdingar. Sjelf vände han
åter om till Skåne, der en ansenlig här hade samlat
sig för att undsätta Laholm. Emellan Engelbrecht och
Skåningarnes anförare, -- Peder Oxe hette han -- kom det
emellertid icke till någon allvarsammare strid, utan,
förfärade vid åsynen af den stridvana svenska hären,
slöto skåningarne fred och förlikning på det vilkor,
att, om icke Engelbrecht hade vunnit Laholms slott
före påskaftonen, skulle det behållas af sina förra
innehafvare och Engelbrecht aftåga från Halland;
i annat fall skulle Engelbrecht behålla slottet och
hafva fred med skåningarne.

Huru Engelbrecht vann de halländska slotten, och
huruledes han derifrån begaf sig åter till Axevall,
kunna vi endast i korthet omnämna. Utom det sistnämnda
slottet, hade nu hela Sverige gått honom till handa;
"i tre år", -- säger häfdatecknaren, -- "ifrån den
dag, då dalafolkets jämmer nödgade honom bli deras
höfding, hade han ensam haft landsfaderlig vård om
folk och land och aldrig haft hvila för sina och
fäderneslandets ovänner". -- Men nu var hans helsa
bruten, fastän hans själ ännu var full af kraft och
mod. Vid Axevall insjuknade han och längtade till
hemmet och de sina. På en hästbår fördes han till
Örebro, och nu var den tid icke långt aflägsen, då
en plötslig död skulle rycka honom för alltid bort
från det land, som han beskärmat och försvarat.

På Örebro slott satt Engelbrecht, ännu icke fullt
återställd till helsan, då han från Stockholm
emottog ett bref med kallelse till ett sammanträde af
rådet. Alltid uppoffrande allt för fäderneslandets
tjenst, tvekade han icke heller nu att, ehuru sjuk,
efterkomma kallelsen. Hos honom befann sig på Örebro
Hus Herr Bengt Stensson Natt och Dag, en vän till
och anhängare af konung Erik samt sjelf herre till
det fasta slottet Göksholm på Hjelmarens strand. Han
hade varit anklagad för stämplingar mot Sveriges
folk och hade nu infunnit sig i Örebro för att
genom Engelbrechts bemedling kunna åter bli upptagen
till nåder af Svenska Rådet. Ehuru Engelbrecht väl
visste, att konung Erik hade lofvat förläna Bengt
Stensson med Örebro slott, och att denne högeligen
afundades honom denna besittning, mottog han likväl
Herr Bengt med vänlighet och gaf honom, tilldess
hans sak skulle bli afgjord, ett skyddsbref, på det
han skulle vara trygg till lif och gods. Efter Herr
Bengts råd beslöt nu Engelbrecht att företaga resan
till Stockholm sjöledes, emedan årstiden var blid,
samt sände sina tjenare och hästar landvägen till
Stockholm. Den sjuke fältherren lät föra sig ned till
sjöstranden och steg der ombord på en båt, som skulle
föra honom sjelf med hustru och barn, medan några få
tjenare stego ombord på en annan. Båtarne satte sig i
rörelse och hade tillryggalagt ungefär tre timmars
väg, då det mörknade, en kall vind blåste upp, och
den sjuke önskade att hvila. Framför dem låg en holme
inemot Göksholmslandet; de lade till vid 
densamma, en stockeld upptändes vid stranden, och de
resande satte sig kring densamma att värma sig.

Så hade de resande suttit en stund, då årslag
hördes. En båt närmade sig till holmen; i båten satt
Bengt Stenssons son, Måns Bengtsson, beledsagad af
några tjenare. Engelbrecht kände igen honom på afstånd
och yttrade sin förmodan, att den unge mannen komme
för att bedja honom gästa på Göksholm; men, -- tillade
han, -- jag är alltför svag att nu färdas dit. Dervid
reste han sig upp, gick, stödd på sin krycka, ned
till stranden och visade de anländande hvar de bäst
kunde lägga i land. Måns Bengtsson hoppade i land,
stödd mot en staf, i ändan försedd med ett yxblad,
-- det var en vanlig s. k. pålyxa. Vänligt nalkades
Engelbrecht till honom, men möttes med de skarpa
orden: "är det ingen vån för mig att få för dig hafva
frid i riket?" och med ett ännu skarpare hugg af
yxan. Engelbrecht lyfte sin staf till att värna sig;
men yxan afhögg tre fingrar af handen. Den sårade
sökte nu fly undan till de sina; men förnyade yxhugg
fällde honom till marken, och han svimmade. Nu
krossade mördaren hans hufvud mellan stenarne och
genomskjöt den redan liflösa kroppen med pilar. Efter
välförrättadt ärende aflägsnade han sig och medtog
den mördades hustru, barn och tjenare, till Göksholm,
der de inkastades i fångtornet.

Så slutade den förste af de stora Svenska
frihetshjeltarne sina dagar, ett offer för afunden
hos högadeln, som icke med lugn kunde se hans
ära och hans anseende hos folket. Måns Bengtssons
försök att bemäktiga sig Örebro slott misslyckades,
fastän han tillegnade sig all den egendom, som
Engelbrecht hade i sjelfva staden; men det dröjde
icke länge, innan ryktet förkunnade hvad som skett,
och snart stod en väldig bondehär utanför Göksholms
murar. Göksholmsherrarne hade dock, väl vetande,
att de ingenting godt hade att vänta, redan skyndat
undan till Ringstaholm. Engelbrechts maka och barn
befriades -- ingen sägen nämner något om deras vidare
öde; -- men det fasta Göksholm nedbrändes af de
vredgade bönderna, så att endast några svarta murar
visade, hvar det hade stått. Men sedan hämndeverket
var fullbordadt, tog det sörjande folket Befriarens
lik på sina skuldror och bar det till Mellösa kyrka,
der det nedlades, för att sedan flyttas till Örebro
kyrka. Länge vallfärdade man till hans graf, som till
ett helgons; nu vet ingen, hvar den store mannens
jordiska lemningar finnas; men han behöfver ingen
minnesvård på sin graf; han lefver i minnet genom
århundradena, så länge ett svenskt hjerta klappar
för frihet och fädernesland.

På holmen, der Engelbrecht föll för lönmördaren,
stod länge ett jernkors, utvisande stället,
der han föll; i sednare tider har man der rest
en minnessten med följande inskrift: Här föll
Engelbrecht Engelbrektsson, Svenska frihetens värn,
Gustaf Wasas efterdöme, offer för ett nidingsmord,
den 27 April 1436.

Men, fastän Engelbrecht var död, var icke frihetens
säde qväfdt i Sverige. Han hade först fört Dalarnes
folk ut från dess aflägsna byggd och visat det,
hvad det förmådde; när framdeles förtrycket åter
sökte slå sina armar af jern omkring Sveriges folk,
var Dalkarlen minnesgod och visade, att han icke
vanslägtades från fäderna. I hans hjerta lefde
alltjemt slutorden af den sång, som biskop Thomas
i Strängnäs, Engelbrechts vän, diktade på hjeltens
graf:


  "Du ädle Svensk, du statt nu fast 
  Och bättra det, som förra brast, 
  Du låt dig ej omvända! 
  Du våga din hals, också dina hand, 
  Att frälsa ditt eget fädernesland! 
  Gud må dig tröst väl sända.

  En fogel han vär' sin egen bur,
  Så gör ock alla villane djur;
  Du, märk, hvad du bör göra!
  Gud hafver dig gifvit sinn' och skäl;
  Var hellre fri än annors träl,
  Emedan du kan dig röra.

Th.

*


Några ord om qvinnans göromål.

Det är en för qvinnan lycklig tid som vi nu lefva uti. 
All hennes omtanka och verksamhet är ej förvisad till 
synålens och kökets gebit. Nej, man har blifvit god och rättvis, 
hon får tänka och handla och skaffa sig uppehälle, utan att 
12 timmar på dagen, kanhända äfven några på natten sitta 
böjd öfver en oftast föga lönande söm, eller för köksspisen 
bränna sina ögon. Att kunna sy och laga mat är så 
oundgängligen naturligt för en qvinna, att hon, så att säga, lär 
det af sig sjelf; hennes plats i verlden är att vara den 
vårdande, ekonomiserande och treflighetsbringande i hemmet, 
men detta hindrar ej att hon kan förtjena och sammanlägga 
en liten sparsumma för de sina eller de mer behöfvande än 
hon, d. v. s. än hon den friska, raska och arbetsföra qvinnan. 

De lönande och nya inkomstkällor, som nu öppnats, 
såsom att gravera, färglägga kartor, putsa silfver, m. m., m. m., 
fordrar dock ovilkorligen, att man bor i hufvudstaden eller 
någon annan stor stad, annars blir förtjensten ringa. Detta 
är ej något ondt, men bestämdt frånvaron af mycket godt, ty 
dels måste man för att vara "hyggligt klädd" depensera en 
stor del af förtjensten, dels äro frestelserna till nöje och 
fåfänga, utan att tala om onda frestelser, der starkare än 
man på landet ens har aning om; dels kan det ju hända, att 
man har en sjuklig moder, små, fattiga syskon eller någon annan att 
hjelpa och lefva för som ej så lätt är flyttbar.

Detta lilla företal har således till mål att visa det en god och väl 
afpassad verksamhet på landet vore af stor välsignelse för den unga 
qvinnan. Hittills är detta endast genom lärarinnekallet henne 
beskärdt, och då hon ej på samma gång omhuldar sina nära anhöriga.



Att en qvinna kan väl och ordentligt sköta mjölkkammaren 
är väl ej många som vilja bestrida. Ja, detta är ett för 
trefligt och innerligt roligt göromål; man liksom ser huru 
mjölken förvandlas i välmåga, kontanter, allt möjligt godt, 
och huru snygg och inbjudande är ej sedan en väl vårdad 
mjölkkammare, det är riktigt uppfriskande att bara titta i 
dörren. Att trädgårdsskötseln härmed kan förenas, har kanske 
ej fallit mången in, men det är just dit vi vilja komma. 
Härmed förstås ej stora orangerier eller drifverier, utan en vanlig 
landtträdgård med, på sin höjd, ett par drifbänkar. Låt denna 
ligga på en folkrik plats eller med lätt kommunikation till en 
stad, och vi få se om den ej betalar sig. Huru mycket 
ladugårdsskötseln och trädgården äro syskon och kunna föda 
hvarandra, känner troligen hvarje landtbo, som ej går igenom 
lifvet med slutna ögon; låt oss derföre antaga, att de under 
samma hand få mer nytta af hvarandra än då hvar och en 
drager åt sitt håll. Det är någonting så vanligt, att 
trädgårdsmästare och inspektor äro hvarannan gramse vid vårtiden, 
då den förre anser att all spillningen bör köras på åkern, och 
den andre att trädgården först och främst skall hafva det 
bästa, så i gödning som dagsverken. En qvinna är billigare; 
om hon litet arbetat sig in i saken, finner hon att endast 
kålen oundgängligt behöfver den bästa spillningen; nästan allt 
annat kan frodas genom flerfaldiga andra små hjelpkällor, 
såsom förståndigt laggda komposter af de förra årens ogräs, 
dessa blandade med benmjöl, kalk m. m. äfvensom löfjord i 
en annan hög, dikesjord i komposterna, m. m., allt detta är 
mycket ändamålsenligare för de fina trädgårdsväxterna än 
kreatursgödsel. Om nu en qvinna på en gång sköter trädgården 
och ladugården, så samlar hon hvarje grässtrå ur den 
förra till sina kära trefliga kor, de få hvarje öfverflödigt 
kålblad, hvarje mjölgifvande ogräsväxt (och sådana finnas många) 
som under en trädgårdsmästares hand försvinner spårlöst, 
emedan han ej har intresse utaf att taga vara derpå.

I fall nu någon är så god och medgifver att det vore 
en fördel att trädgård och ladugård skötes af samma person, 
så är dock säkert att motsägelseandan uppträder för att 
ropa: "Men huru skall samma person hinna med båda delarne, 
en menniska är ej mera än en menniska, en svag qvinna 
åtminstone orkar omöjligen med att sköta tvänne så 
maktpåliggande sysslor." -- --

Vi bedja om förlåtelse, men våga protestera, ty just den 
som skrifver dessa rader är en svag qvinna och har på en 
stor landtegendom till ömsesidig tillfredsställelse skött båda 
delarne, men tidigt måste man vara uppe och finna sin fröjd 
uti arbetet, uti kornas välmåga och växternas frodighet och ans. 

Så här ungefär går det till: man går upp kl. 5, gifver 
en hastig blick till arbetarena i trädgården, för att se om 
de ordentligt börjat det arbete, som om aftonen förut varit dem 
föresatt, går sedan in och silar upp mjölken, skummar grädde, tjärnar 
och gifver smöret sin första ans, samt bärer det sedan i källaren, för 
att stelna något. Sedan intager man i största skyndsamhet litet frukost 
och derefter bär det af till trädgården, med lust och fröjd. Man bör 
jemt vara öfver sina arbetare, ty då kan man hjelpa sig med qvinnor och 
barn, hvilket gör afgiften billigare, man bör kunna taga några 
grundliga spadtag, för att visa huru de skola se ut, och helst, om 
krafterna så tillåta, hacka jorden sjelf; orkar man ej det, så 
finns det alltid småsaker att rensa, blommor att binda upp, 
löf att räfsa tillsammans, m. m., som gör att man ej endast 
som en sysslolös Argus går öfver sina arbetare.

Då folket har sin middagshvila går man in och färdigansar 
smöret, kan se om sitt hushåll och de sina, öfverser 
eller verkställer sjelf mjölkkärlens tvättning, m. m. 
Under eftermiddagen arbetas sedan på samma sätt, som 
förmiddagen, med den skilnad, att man då har vattning, kanhända 
ystning och efterser att alla kreaturen komma ordentligt in 
och ha föda öfver natten, att de få salt en eller ett par 
gånger i veckan, m. m., som man snart lär sig.

Se här i korthet huru saken är möjlig, men för de unga 
qvinnor, som skulle vara hugade försöka den, blir första 
betänkandet: "Huru skola vi lära allt detta." Ja, här äro goda 
råd dyra. Det bästa vore naturligtvis, att en inrättning på 
en stor landtegendom ställdes på att emottaga elever, men 
äfven på simplare sätt kan man komma ur hemligheterna. 
Om t. ex. en qvinna erbjuder sig att på ett hyggligt ställe, 
der trädgård och ladugård väl skötes, få komma för att villigt 
och så mycket hennes krafter stå ut med att deltaga i dessa 
arbeten och gör det "med fröjd och ej med suckan", så är 
mer än troligt att hon för intet finge vistas öfver sommaren 
på ett sådant ställe, för att biträda med dessa sysslor, på 
samma gång som hon lärde sig dem. Två, tre à fyra somrar, 
allt efter personens goda hufvud eller fallenhet för det 
praktiska, kunde och borde hon studera sig in i uti ofvannämnda 
arbeten, och skulle säkert hvarje höst återvända till sin lilla 
kupa mer frisk till kropp och själ och med mer håg att 
lefva nyttigt än hon förut ens drömde om. Att teoretiskt 
studera saken under vintern, skulle falla af sig sjelft, ty hvem vill 
ej blifva allt mera bekant med, hvad man är road och 
intresserad utaf. Vid slutet af läroåren vinkade sedan ett eget 
litet hem, vunnet antingen genom arrende af ladugård och 
trädgård, eller genom att för fri bostad och bränsle jemte en 
lön, motsvarande en god trädgårdsmästares, kunna hafva sin lilla 
stuga så putsad och fin, med slingerväxter kring fönstren och 
sköna blommor utanför, frisk och välgörande landtluft, -- ja, 
att omgifven af alla landets behag, kunna lefva med en god 
moder genom sitt arbete -- och ett så behagligt och roligt 
arbete.

Trädgårdsfrönas rensning och försäljning hörde då till 
vinterns sysselsättning och borde vara en enskild inkomstkälla 
för den trädgårdsskötande, utom hvad som åtginge för 
trädgårdens behof.

Måtte denna välmenande lilla uppsats kunna förskaffa 
mången god ung flicka en helsogifvande och nyttig födkrok 
och ej allt för många om och men kullkasta, hvad som vi med 
själ och hjerta tro kunde verka till både andligt och lekamligt 
godt.

S—a.

*




Frenologiskt småprat.
Af L—v—.


Frenologien, läran om själen, är en underbar frukt af 
den nyare tiden, och bör vara lika interessant och värd att taga 
reda på för den, som gjort natur-menniskan till mål för sina 
forskningar och iakttagelser, som för den, hvilken hufvudsakligast 
sysselsätter sig med den sedliga menniskan. Frenologiens fiender påstå den 
vara en blandning af grof materialism och falska eller åtminstone förhastade 
slutsatser, samt vara en källa för irreligiositet och ett brott mot läran om 
själens enhet. Dess vänner deremot anse den som ett af de största, ja, kanske 
till ock med det största framsteg, som någonsin tagits i och för utforskandet 
af menniskonaturen. De påstå att den rätta, på erfarenhet och iakttagelse 
grundade, läran om själen, först kan konstrueras förmedelst denna vetenskap, 
och att påfinnandet af de urförmögenheter, som hafva sina säten eller verktyg 
i vissa delar af hjernan, har försett så väl individen som samhället med ett 
ända hittills okändt medel till att uppnå sjelfkännedom och kunna fälla domslut 
öfver det andliga lifvets (själens lif) fenomener.

Försöken att genom betraktandet af det yttre sluta sig
till det inre, äro lika gamla som menniskoslägtet. Den
ena menniskan vill lära känna den andra, hon lifvas
stundom, ifall hon nemligen har fallenhet för att
tänka öfver saker och ting, till och med öfver
vissa själssymptomer hos henne sjelf, hvilka hon ej
kan rätt tyda, och just genom sträfvandena att ur
detta dunkel komma till klarhet och ljus, ur denna
instinktartade oro till lugn och visshet, just genom
dessa sträfvanden har fallenheten att tolka det inres
beskaffenhet efter ytans löften uppkommit. Man har
efter händernas, näsans, munnens, hela ansigtets,
fötternas, ja hårets och ögonens olika beskaffenhet
sökt sluta till personers karaktersegenheter, men
man har aldrig kommit på det klara härmed. Hufvudets
form och storlek hade redan gifvit de gamle Grekerna
nyckeln till denna gåtas lösande, men de förstodo
sig dels ej rätt på att handtera den, dels äro de
underrättelser om dessa forskningars resultater,
som nått oss, ej så fullständiga att vi kunna draga
någa slutsatser deraf.

Det veta vi, och kunna till och med öfvertyga oss
om med våra egna ögon, att deras bildstoder på ett
praktiskt sätt bevisa att frenologiens grundsatser,
att hjernans storlek och vissa dess delars öfvervigt
bestämma förståndets styrka och beskaffenheten af
menniskans speciella fallenheter och förmåga, ej 
voro dem främmande. Deras Jupiter, öfverguden, som 
väl borde vara på snillets vägnar särdeles rikt
utrustad, afbildas alltid med ett stort och harmoniskt
helgjutet hufvud, med stor, bred och hög panna,
på hvilken man tydligen ser
att intelligensen tronar, och enligt mythen var det
just ur denna ståtliga panna som vishetsgudinnan
Minerva, fullrustad, framsprang. Herkules,
representanten af den fysiska kraften, hjeltarnes
förebild, har ingalunda samma hufvudform; hans
hufvud är starkare utveckladt i bakhufvudet än
åt pannan; bilderna af athleterna, brottarena,
knytnäfskämparne, den råa styrkans heroer, hafva äfven
samma hufvudform. Detta kan naturligtvis ej härledas
ur någon slags spådomsanda, utan från erfarenhetens
vittnesbörd. Således fanns det en praktisk frenologi
förr än den nyare tiden kallade teorien till sin
hjelp. 

Att man kan sluta sig till de enstaka hjerndelarnes
form af hufvudskålens form, bör man väl ej gerna kunna
förneka, då en allt mer utväxande och sig utbildande
hjerna utöfvar ett helt uppenbart inflytande på
hufvudskålens omskapning. I barndomen, då just
karakteren skapas genom förståndets uppöfvande eller
läggande i träde, genom goda eller dåliga föredömen,
är hufvudskålen ännu så mjuk och broskartad, att den
helt fogligt lyder den befallande hjernans påtryckning
och ger sig ut åt det håll, deråt denna påtryckning
eger rum. Och att denna hufvudformens och förståndets
omdaning äfven kan ega rum i menniskans äldre år får
nog hvar och en märka, som med af fördomar oförvilladt
öga skådar sig kring i verlden.



Då ej utrymmet tillåter oss att ingå på någon
framställning af frenologiens historia och utveckling,
få vi hänvisa till derom handlande utgifna arbeten,
och blott nöja oss med att förklara ofvanstående
bild, föreställande ett menniskohufvud indeladt i
flere afdelningar, motsvarande läget af de organer
eller hjerndelar, hvars yttringar betecknas af de
små figurernas sysselsättningar och betydelser.

Vi börja med bakhufvudet, der vi råka 

N:o 1. Könsböjelse (öfvervägande tycke för det motsatta
könet). Der detta organ finnes stort, det har sin
plats i den s. k. lilla hjernan, är bredden öfver
nacken rätt betydlig, som man ofta ser på råa och
djuriska naturer. Detta organ, som är af högsta vigt
för menniskoslägtets fortfarande, som ligger till
grund för allt samhällslif, är högst 
olycksbringande, då det är för mycket utveckladt och ej motväges
af intelligens och moralitet, det leder då lätteligen
till både fysisk och moralisk ruin.

A, som befinnes deröfver och tillsammans med

N:o 3, Tillgifvenheten och könsböjelsen, bilda
en grupp, lärer skola grundlägga fallenhet för att
efter en tillgifvenhet, som stigit till kärlek, önska
genom giftermålet skapa ett himmelrike på jorden,
och derifrån framkalla

N:o 2 Fosterkärleken, eller instinktartad kärlek
till afkomman, samt i allmänhet kärlek till barn. I
dagliga lifvet träffar man ofta både gifta och ogifta
personer, som ej kunna tåla barn; de hafva detta
organ högst litet och svagt.

N:o 4. Beständighet (föga fallenhet för ombyte) och

N:o 5 Grundlighet, äro tvänne förmögenheter,
som sluta sig till hvarandra, och blott äro olika
namn för samma sak. Den förra yttrar sig i en viss
motsträfvighet emot att ombyta vistelseort, eller
rättare fallenhet för att qvarstanna på samma ställe,
utan att erfara behof af att ströfva verlden omkring;
den sednare förlänar tänkaren lust att med envis
uthållighet fasthålla samma tankegång, och ej lemna
sitt arbete förr än dess föremål blifvit skärskådadt
från alla synpunkter.

N:o 6. Mod och

N:o 7 Ondsinthet äro två förmögenheter, som
äro belägna i hvarandras närhet, och äro två
olika yttringar af samma känsla. Den förra gifver
förmågan af att göra motstånd och hejda angriparen,
den sednare förlänar fallenhet för att sjelf angripa,
men hvarföre den just blifvit framställd på träsnittet
genom en jagtscen kunna vi ej förklara. Båda dessa
förmögenheter, äro, måttligt utvecklade, högst
nödvändiga för menniskan; den förre gifver henne
förmågan att ej erfara fruktan; den sednare gör henne
tilltagsen och hurtig. Men till öfvermått utvecklade
och ej styrda af öfverlägsna förståndsförmögenheter,
komma de henne i första fallet, att älska striden för
dess egen skull och i det sednare, att blindt förstöra
och ödelägga, för att instinktartadt tillfredsställa
driftens fordringar.

N:o 8. Smak för födoämnen alstrar i sin öfverdrift
omåttlighet, men i sitt normala tillstånd fallenhet för 
att önska sig god och välsmaklig föda, då den
föga utvecklad deremot tillåter menniskan att stilla
sin hunger med hvad som helst. Som ett curiosum kan
anföras, att de jordätande Indianerna i Södra Amerika
nästan alldeles sakna detta organ.

N:o 9. Förvärfning, är till samhällslifvet hörande
förmögenhet, som grundlägger den instinktartade
föreställningen om egendom och äganderätt; öfvermåttan
stor, leder den till girighet och stöld, mycket
liten åter till slöseri eller oaktsamhet om det man
äger. Liksom Merkurius på sin tid var köpmännens och
tjufvarnes gud, skulle man kunna kalla organet för
dessa båda yrkens organ.

N:o 10. List (slughet), den antages vara
den slutenhet, som förmår menniskan att ej i
samhällslifvet visa sig alldeles sådan som hon är,
en förmåga utan hvilken naturligtvis all sammanlefnad
vore omöjlig; äfvenså om slughet, som i brottslig
afsigt gör sig gällande, och som på träsnittet
framställes genom katten -- en ganska träffande bild.

N:o 11. Farhåga (försigtighet) bjuder oss att tänka
på morgondagen, och ingår till en del uti ofvannämnda
båda organers verkningar. Den med farhåga parade
sjelfbeherrskningen är ej gerna utsatt för att
blifva genomskådad och förrådd; den med farhåga
parade listen afväger på förhand alla utsigter för
företagets lyckliga utgång, att ett misslyckande ej
gerna låter tänka sig. Den försigtige väger sina
ord eller handlingar på guldvigt, men råkar ut
för den oturen att hafva funderat så länge på huru
saken skall åvägabringas, att det rätta ögonblicket
alldeles förfelas. Lagom försigtighet är derföre lika
nödvändig, som allt annat lagom.

N:o 12. Bifallssinne (fåfänga) och

N:o 13 Sjelfkärlek (egenkärlek) antages i allmänhet
vara detsamma, men det är ett stort misstag. Den
sjelfkäre nöjer sig med att vara nöjd med sig sjelf;
den fåfänge vill att andra menniskor skola vara
nöjda med honom. Den sjelfbelåtne väntar att hela
verlden skall komma till honom och erkänna hans
öfverlägsenhet, den fåfänge klappar på alla dörrar 
för att väcka uppseende, och tilltigger sig
således äfven den minsta hedersbetygelse. Den 
sjelfbelåtne försmår alla sådana utmärkelser, som i så
hög grad dåra den fåfänge. Den sjelfbelåtne vämjes
åt öfverdrifna och opassande loftal, den fåfänge
inandas smickrets rökelse med förtjusning, till och
med då han trakteras dermed rikligen samt af en
klumpig och oskicklig hand. Man kan i allmänhet säga,
att karlarne ofta äro sjelfkäre, men qvinnorna deremot
oftast fåfänga.

N:o 14. Karaktersfasthet eller ihärdighet,
envishet. Någon förklaring häröfver torde ej behöfvas,
då namnet så tydligt uttrycker förmögenhetens
väsende. Pyramiden, som trotsar årtusendena och åsnan,
det envisaste kräk under solen, äro på träsnittet
rätt väl valda bilder af en till öfvermått utvecklad
karaktersfasthet.

N:o 15. Rättsinthet förlänar förmåga att skilja noga 
mellan rätt och orätt och drages till det förra,
samt alstrar rättvisa, om den är förenad  med stora
tankeförmögenheter. För dem som ej äga förmögenhet 
sjelfva, finnes ingen känsla som är svårfattligare än 
denna; ty de härleda sina medmenniskors handlingar från helt 
andra bevekelsegrunder än de sanna: från egennytta, 
äregirighet, beräkning o. s. v., men de kunna ej fatta att 
en menniska kan lida skymf och smälek, ja, sjelfva döden, 
blott af kärlek till sanningen och rättvisan.

N:o 16. Tillförsigt (hopp) alstrar fallenhet för
att bygga luftslott, ingifva sig sjelf och andra
dåraktiga illusioner, men den är äfven moder till
tron på odödligheten, liksom aktningen (N:o 18)
är källan till tron på gudomligheten.

N:o 17. Öfvertro betecknar en själens fantastiska
egenskap, som i vår mer realistiska tidsålder sällan
får öfverhanden till den grad, att den alstrar
föreställningar om öfvernaturliga ting, syner och
krafter; men dock i allmänhet, der denna förmögenhet
synes stor, skapar en förkärlek för det ovanliga,
utomordentliga och oförklarliga. Detta organ finnes
alltid stort hos "clairvoyanta pigor", predikosjuka
m. fl. och då i förening med

N:o 18. Aktning förlänar ett instinktartadt behof
af att tänka oss ett högre väsende, såsom ledare
af menniskornas öden, och åstadkommer således den
religiösa känslan; grundlägger aktning för öfverheten,
för lagen, för forntiden (hos antiqvarerna) men
gifver dess värre fallenhet för att blindt tro utan
att pröfva, i synnerhet om tankeförmögenheterna äro
svagt utvecklade.

N:o 19. Välvilja, som har sin plats i sjelfva
pannhvalfvets öfra del och, der det finnes
stort, förlänar ansigtet ett skönt och upphöjdt
utseende. Denna förmögenhet är ej, såsom
tillgifvenheten, förknippad vid något personligt
eller yttre inflytande, utan utsträcker sig på ideelt
sätt till allt, som är både värdigt och ovärdigt att
vara dess föremål, såväl nära som fjärmare beläget,
då det nemligen ej ledes af förståndet. Den låter
då sin välviljas sol skina öfver både rättfärdiga
och orättfärdiga, och är färdig att utplundra sig
sjelf, för att stilla behofven hos andra. Den är
menniskans skönaste själsförmögenhet, men tillika
den, som lättast ledes på villospår och drages vid
näsan. Den kallas äfven fördragsamhet och godsinthet.

N:o 20. Frambringande (produktivitet, arbetsamhet)
alstrar begär att frambringa i allmänhet, gifver
håg för arbete, leda vid sysslolöshet, åstadkommer
fallenhet för att oupphörligt vara sysselsatt, i
synnerhet med handaslöjder och mekaniska arbeten, till
hvilkas åstadkommande den gifver färdighet. Menniskor
med detta organ litet utveckladt kunna knappt
ordentligt hopvika ett bref, uppdraga en klocka eller
handtera mindre ting, utan att tappa dem ur händerna.

N:o 21. Fullkomnande (sinne för förädling och
idealitet) och

B. Sinne för det sublima, i synnerhet i naturen,
äro med hvarandra så beslägtade, att de knappt
bordt skiljas från hvarandra. Den menniska, som
eger idealitetens organ stort, tilltalas af allt
skönt, vare sig i ord eller handling, inom konsten
eller naturen. Hon finner instinktartadt hvarje ful
eller medelmåttig punkt i ett konstarbete eller i en
naturtafla. Hon liksom råkar i förtjusning öfver det
sköna hon ser, men finner afsmak för det lumpna och
dåliga. Den som ej eger denna känsla, kan aldrig
uppfatta det sköna i någonting, huru 

mycket hon än vill tala om konsten, samt kritisera
och dissekera dess alster. Hon skall aldrig kunna
låta skönheten framstå såsom ändamål, och derföre är
hon smaklös i allt, som hon säger eller åstadkommer.

N:o 22 och D. Härmning, en förmögenhet, som
i synnerhet erfordras för den framställande
konstnären, vare sig att han är målare, bildhuggare
eller skådespelare, ja äfven skald. I sammanhang med
idealiteten alstrar den mästerverken, utan densamma
endast torra och kalla kopior, hvilka väl äro
träffande lika, men på ett sådant sätt att de gerna
kunde hafva varit ogjorda. Ansigtets själ kan endast
framställas af en målare, som äger både idealitetens
och härmningens organer stora.

N:o 23. Uttrycksförmåga, skådespelarens synnerliga
organ, som bildar en duglig sådan, då det framträder
gemensamt med sjelfbeherrskningen; skådespelarens
olika fallenheter åstadkommas sedan af flere
andra organers sammanträffande hos en person:
sjelfbeherrskningen förlänar skådespelaren förmåga
att undertrycka alla de egenskaper, hvilka ej passa
för rollen; uttrycksförmågan åter, att återgifva
de uttryck, hvilka han varseblifvit hos det slag af
menniskor, hvars egenheter han skall framställa på
scenen.

N:o 24. Föreställning (uppfattning af enskilda föremål
och tilldragelser) är fallenheten och förmågan att
uppfatta föremålen alldeles sådana som de äro,
och är en förmögenhet, som i synnerhet bör egas
af naturforskare och för öfrigt af hvar och en,
som måste lära känna ett större antal föremål och
särskilja dem från hvarandra.

N:o 25. Skapnad (formsinne); förmågan att kunna
skilja ansigten, konturer och former från hvarandra,
att igenkänna dem då man ej sett på dem på en
längre tid; korteligen taladt, att ega ögonmått, en
naturnödvändig förmögenhet hos målaren, arkitekten,
bildhuggaren m. fl., liksom för menniskor i allmänhet,
som sysselsätta sig med att förfärdiga saker,
uppfattliga för känslan och synen.

N:o 26. Storlek gifver förmåga att uppfatta
storlek och litenhet i två bredvid hvarandra liggande
föremål, också ett slags ögonmått, men dock skiljdt
från det föregående.

N:o 27. Rörelsekraft eller vigtsinne, gifver förmåga
att bedöma fysiskt motstånd, färdighet att röra
egna kroppsdelar. Är en nödvändig egenskap hos alla
spelare på harpa, violin och piano, hvilka utan denna
egenskap, väl kunna uppfatta, men ej uttrycka alla
gradationerna mellan piano och forte.

N:o 28. Ljus- eller färgsinne, utan hvilka man ej
ens skulle kunna skilja rödt från grönt; förlänar
smak i färgväg, såväl i klädsel, som i målning,
der den bildar koloristen, tapisseri-arbeten, som
andra sysselsättningar. På en bal kan man mycket
lätt studera storleken eller litenheten af damernas
färgsinne.

N:o 29. Ordning, en förmögenhet som framställer
föremål och föreställningar för oss i en gifven
ordningsföljd, och ingifver oss behof att bibehålla
densamma. Denna egenskap finnes hos vissa personer
så betydligt utvecklad, att den alstrar pedanteri,
men hos andra åter alldeles motsatsen, då den är
serdeles liten eller medelmåttig.

N:o 30. Antal (Räknesinne), en egenskap, som ofta
yppar sig hos barn i deras spädare ålder och som
gifver upphof till de räkne-underbarn, om hvilka man
hörer talas allt som oftast.

N:o 31. Läge (Ortsinne, Lokalminne) förlänar lätthet
att orientera sig på nästan obekanta trakter, att
instinktmessigt hitta en väg, som kanske blott en
gång passerats; såsom motsats härtill erinras om
personer, som aldrig kunna lära sig hitta vägar,
som de ofta nog vandrat i andras sällskap.

N:o 32. Begreppsförmåga sätter oss i stånd att
af enkla föreställningar bilda ett begrepp samt
framkallar vettgirighet, lätthet att fatta; men
den urartar äfven, då den ej åtföljes af de öfriga
tankeförmögenheterna, till ett blott samlande af
facta, utan att af dem draga någon nytta hvarken
för oss sjelf eller andra. Fransmännen kalla denna
förmögenhet "sens d'educabilité" eller förmågan att
emottaga uppfostran, ett namn som alldeles på spiken 
uttrycker organets hufvudegenskap.

N:o 33. Tidsinne, förmågan att uppfatta och i minnet
qvarhålla tidrymder, såsom t. ex. takt i musiken och
rhytm i poesier; meddelar förmågan att dansa väl,
d. v. s. med väl markerad takt, att vakna på bestämd
tid, att omedvetet känna tidens lopp, så att man
nästan alltid vet hvad tiden lider.

N:o 34. Ljudsinne (Tonsinne), förmåga att skilja
mellan välljud och missljud. Man blifver ej musikus
blott med detta organ, ty saknas tidsinnet, så
markeras ej takten, saknas idealitet blifver musiken
ett blott yrke, utan att den ringaste poesi och högre
lyftning nedlägges i densamma. Dilettanterna på
piano, hvilkas antal växer lavinartadt år från år,
äro oftast sorgliga exempel på dessa båda organers
bristfällighet och litenhet.

N:o 35. Språksinne (minne) är ett af de organer som
äro belägna på hjernans undre del, och har sin plats
i det inre af ögonhålan på dess öfre vägg, och
trycker således ögat utåt och nedåt då det är stort
utveckladt. En person med på sådant sätt utstående
ögon, har alltid godt minne för ord och lätt att lära
sig främmande språk. Detta organ är det första som
tages i anspråk hos de späda barnen, nemligen då de
skola lära sig tala, då de söka fasthålla i minnet
alla de ord som komma för deras öron. Alla barn hafva
äfven mycket utstående ögon under denna tidpunkt.

N:o 36. Slutledning. Medelst denna förmögenhet
uppleta vi grunder och orsaker samt förutse följder
och verkningar, draga vi slutsatser samt reflektera
öfver allt, som kommer inom vår tankekrets. Då
den är starkt utvecklad, förlänar den hvad man
kallar djup- eller skarpsinnighet; svagt utvecklad
alstrar den oförmåga att ur grunderna härleda de
rätta följderna samt föranleder fallenhet att draga
oriktiga slutsatser. Träsnittets bild: Newton, som af
äpplets fall från trädet föranleddes uppleta orsaken
hvarföre det faller till marken och ej i stället
stiger uppåt, samt finner lagen för tyngdkraften,
är en af de lämpligaste bilder för detta organ,
som kan framställas.

N:o 37. Omdöme (betraktelseförmåga) förlänar förmåga
och fallenhet att tänka sig flera föremål på en
gång och jemföra dem med hvarandra; att uppleta
deras likheter och olikheter samt att uttrycka sig i
allegorier, bilder och rhetoriska figurer. Ljudsinnet
kan föranleda till jemförelse mellan olika ljud,
ljussinnet mellan olika färger, men omdömesförmågan
leder till jemförelse mellan en ton och en färg,
något hvartill de förra aldrig komma. En person
med stor omdömesförmåga har mycken fallenhet för
att uttrycka sig i liknelser: han nöjer sig aldrig
med att säga det en menniska föll eller sof, utan:
hon föll som en säck, hon sof som en stock, o. s. v.

C. Ett alldeles nyupptäckt organ, hvars definition
ej ännu blifvit uppstäldt. Det lärer skola vara
förmågan att instinktmässigt kunna förutse till
hvilka verkningar de gifna orsakerna skola föra i en
framtid. Således en slags spådomsanda, en förmåga
att lyfta på framtidens förlåt och se klart i dess
skuggor. Organet är upptäckt af en amerikanare,
Fowler, närmare beskrifvet af en exalterad spanior
Cubi-i-Soler, och lärer finnas särdeles stort hos
fru Beecher-Stowe, författarinnan till "Onkel Toms
stuga".

Innan vi nedlägga pennan, måste vi protestera mot
den uppfattning af organläran, som stundom gör sig
gällande, i det man tror att menniskor skapades med
det ena eller andra stort eller litet; att man blifvit
skapad till tjuf, mördare o. s. v. genom öfverdrifter
i förvärfs- eller ondsindhetsorganens utveckling. Det
är ej så, genom uppfostran, genom de exempel vi såsom
barn hafva för ögonen, bestämmes vår karakter; genom
undervisning uppöfvsa förståndsförmögenheterna,
liksom en kropp stärkes genom gymnastik; utan
uppfostran och med dåliga exempel dagligen för
ögonen tillväxa de lägre, de djuriska organerna,
under det att de högre, de menskliga ligga i dvala
och försoffas. Frenologien kan gifva många goda
fingervisningar och råd åt föräldrar och uppfostrare,
måtte de blott taga dessa råd ad notam.

*



Venedig.
(“Afsked till Italien“, af K. A. Nicander.)

“Jag hälsar dig, Venedig! hjeltars amma, 
Af frihet född, af egen styrka närd, 
Som, räddande din helga oriflamma, 
Vek hjeltemodigt undan Hunnens svärd. 
Då du ej fann på jordens land en hydda, 
Som kunde dig för våldets stormar skydda, 
Att vara fri med fred 
I hafvets fria sköt du slog dig ned. 

Men äfven hafvet trolöst är.  Det tjusar 
Med himmelsblåa ytans lugn och ler; 
Men tro det ej, i nästa stund det brusar 
Och rycker land och stad i djupet ner. 
Af nycken styrdt, det slutar frid och strider, 
Det inga band och ingen herre lider. 
Högt skummande af harm 
Mot jord och himmel hafver det sin barm. 

Det såg med vrede, att uti dess rike 
Du grundade din unga stat.  Det fann, 
Att du i djerfhet redan var dess like, 
Och kunde snart i makt bli dess tyrann. 
Det väpnade sin krigarhär.  Millioner 
Det sände ut af fraggande Tritoner, 
Och vågor utan tal 
Uppsvällde digra ur Neptuni sal. 

De slingrade, de hvälfde sig, de röto, 
Kameleontiskt skiftande i färg. 
De spredo sig: de sig tillsamman slöto, 
Än sjönko de, än reste sig till berg. 
Anförare var stormen; med sitt mummel 
Han lifvade de vilda vågors tummel. 
Så tågade de af 
Mot dig, Venedig! -- öppnad är din graf. 

Men lugnt betänksam deras tåg du röjde, 
Du vinkade -- och faran var förbi. 
Uppå din vink en jettemur sig höjde 
Emellan dig och hafvets raseri; 
Och deruppå blef denna inskrift skuren: 
“Hit skall du komma, haf! till denna muren. 
Här skall du hejda dig; 
Här skola dina böljor lägga sig.“ 

Se, hafvets härar sig mot muren hvälfva 
Med samlad kraft, att bryta den itu. 
De bryta halsarna utaf sig sjelfva; 
Men muren trotsar dem, och står ännu: 
Och i dess skygd, med flydda farors minne, 
Med sin förhoppning och sitt fria sinne 
Venedig växte fort, 
Blef starkt och mäktigt, ärofullt och stort. 

Och Konsten log, och fröjdades i glansen 
Utaf Venedigs ära.  Sångens klang 
Gaf mod åt unga krigarn, då med lansen 
Han glad ombord till segrens möte sprang: 
Och Gondolieren på lagunens vågor 
Sjöng Tassos sång vid månens silfverlågor, 
Sjöng om Armidas land, 
Och makan svarade från närmsta strand. 

Med dygd till grund och äran till sitt syfte 
Venedig blomstrade i seklers lopp. 
Dess slott, kupoler, torn sig stolta lyfte 
Som vattenliljor ur lagunen opp. 
Dess flagga segrande kring verlden sväfvar: 
Halfmånen flyr, ja sjelfva hafvet bäfvar 
Och tystnar, då det ser 
Det vingbeprydda Lejonets baner. 

Venedigs Doge far vågorna till möte 
På Bucentauren, klädd i furstlig skrud. 
En ring han kastar uti hafvets sköte, 
Och säger: “Haf! jag tager dig till brud. 
Mig underdånig, trogen skall du vara!“ 
Och hafvet hörs med stilla brusning svara: 
“Som brud jag hör dig till. 
Var stark, var fri -- och jag dig lyda vill.“ 

Ziani Dandolo och Contarini 
Och Loredano bo i grafvens famn. 
Af Foscari, Veniero, Morosini 
Stå endast åter ärofulla namn: 
Och Staden, den de älskat och förskönat, 
Med minnets lager deras dygd belönat. 
Den Staden finnes än; 
Men Staten, o Venedig! hvar är den? 

Och väldet öfver Oceanens spegel, 
Och dina sjötågs Odyssé, 
Ditt rike i Levanten, dina segel, 
Ditt segrande standar -- hvar äro de? 
En del af dem har Musulmannen tagit; 
Uppå en del har du dig sjelf bedragit, 
Och hvad som öfver vardt, 
Manino gaf till skänks åt Bonaparte. 

Ej mer i salen Dogens stämma ljuder: 
Försvunnet är ditt Tiomanna-Råd. 
Nu Austria öfver dig och hafvet bjuder: 
Du lefver tarfligt utaf Kejsarns nåd. 
Förvissnad, saftlös är din handels blomma 
Och dina präktiga palatser tomma 
Stå på kanalens strand, 
Och gnagas hörbart ned af tidens tand. 

Dock än din skönhet fremlingen förtjusar 
Och af din åsyn han ej mättas kan. 
Orientaliskt du hans själ berusar; 
Europas underbara Ispahan! 
Du är för fantasien ett eget rike: 
Bland jordens städer ser du ej din like, 
Och ingen stod ännu 
I sin förnedrings djup så högt som du. 

I dina tempel, dina stora salar 
Det är så mystiskt, aningsfullt och skumt; 
Men tydligast det höga minnet talar 
Och hörs, då det närvarande är stumt. 
Ej vagnars buller vandrarns känslor störa; 
Det enda ljud, som hinner till hans öra, 
Är af gondolens gång, 
Guitarrens klang och menskorösters sång. 

Hvar stund bär melodi på sina vingar: 
Med sång och spel man mäter dag och natt. 
På böljan och på platserna det klingar: 
Ja! hela lifvet är i toner satt. 
Frid sväfvar öfver dessa tysta vatten: 
En fest är dagen och en fest är natten, 
Jemt ny och jemt sig lik: 
Musik och solsken, månsken och musik. 

Fast Staten föll, sjönk Folket dock ej neder; 
Om det sitt sjelfbestånd förlorat har, 
Det äger sina attiskt milda seder 
Och många dygder af sin frihet qvar. 
Stolt Venetianar’n än på fädern tänker; 
Men i hans uttrycksfulla öga blänker 
En melankolisk frid, 
Som frukten är af en förlorad strid.“


Markuskyrkan i Venedig.



Studier under vägen.
I.
En af vår tids utvalde.


Ser du den herrn, som skrider fram der på gatan med
de gravitetiska stegen och den högtidliga minen? Det
är herr Z... som kommer från kyrkan. Herr Z... är
en mycket kyrksam, en mycket presterligt sinnad man,
n. b. mot de prester, som sortera under rubriken
"våra". De och han höra till de utvalda, för
hvarandra. Han skulle resa tre mil i storm, regn och
slask, han skulle pröfva nattgammal is och stormande
sjö för en högmessa eller aftonsång, förrättad
utaf en af dem. Han har i dag afhört jemförelsen
mellan den rike och kamelen genom nålsögat, och
går hem, uppbygd af den sälla tron, att menniskan
icke blir rättfärdigad af sina gerningar. Hans hem
är om Söndagen den gudaktiges hem. Han skulle anse
för en synd till döds, att på den dagen öppna en
verldslig bok, vore det än almanachan, mätta en
gäst vid sitt bord, vore han än så hungrig, eller
öppna sin dörr för en vän, vore det hans bäste. Då
han kommer från kyrkan sluter han hermetiskt in sig
i sitt hus, som vore luften utifrån verlden på den
dagen förpestad. Han tål icke ljudet af ett gladt
skratt eller något verldsligt buller. De stackars
barnen få icke roa sig, alla deras leksaker äro
konfiskerade för dagen. De smyga tysta och ängsliga
ur rum i rum, likt konskriberade flyktingar, eller
sitta de med en andaktsbok i handen i någon vrå och --
slumra. Tjenstfolket skall hänga hufvudet och hafva
kyrkminen på sig, och öfver kanariefågelns bur är en
svart duk kastad, på det han icke med sin sång må
ohelga Herrans dag och störa det gudliga lifvet på
densamma. Sådan är den utkorade mannens Söndag, men
Måndagen räknar han icke för rof, att gå sin broder i
förväg i en handel, som han vet denne färdig afsluta
om en vara, hvilken ett ingående telegram underrättar
honom fått en stigande tendens, eller utpressa enkans
sista penning, eller skära för sig på bekostnad af
de faderlösas rätt. Han vet, att det är tron som
rättfärdigar menniskan och icke gerningarne.

Om du berättar honom att du ämnar dig på teatern,
för att se en god pjes, eller höra en musikalisk
talang, ryser han för dig, som för en pestsmittad,
och du skulle icke kunna förmå honom att beträda
det orena stället, kunde han dermed rädda din
själ; sade du honom än att hans dotter från rampen
åkallade hans sista välsignelse, han skulle hellre
låta henne dö, den förutan, än gifva sin helighet
till pris genom att sätta sin fot öfver en så syndig
tröskel. Om du i glad känsla öfver naturens skönhet
prisar skapelsens verk, fröjdar dig åt en blommas
fägring, njuter af dess doft eller hänryckes af en
rodnande aftonhimmel, en spegelklar sjö med lummiga
stränder e. n. d., säger han dig med en helig pust
och en öfverlägsen medömkan: "Hvad skapadt är,
är till ondo, alltsammans; det skall förgås och
blomstret på marken skall försvinna". Men vid ett
godt bord låter han ingalunda besvära sig af dessa
förgängelsens tankar; han äter och dricker, som
hnde de kräsliga rätterna något af evigt bestånd i
sig. Han vill icke låta sig öfverträffas i täflan
att gifva luculliska middagar. Prakten, så ringaktad
och ömkansvärd i den lefvande naturen, betraktas ej
alldeles ur samma synpunkt såsom den döde gradmätaren
på förmögenhetens skala. Låt den fromme mannen inträda
i en boning, der blomsterväfnader från möbelvägg --
och fönsterbeklädnaden möter honom med brokig glans,
och speglarne infogade i denna lyxeriösa omgifning
mångdubblar dem, och han böjer sin rygg mjukare
för invånarne, än i det enkla hemmet, der fliten,
försakelsen och det undergifna sinnelaget utgöra
hela rikedomen. Träd in i hans egen boning, och du
skall i ingenting finna att den skiljer sig från
den flärdfulle verldsmannens, eller att föraktet för
fåfängligheten talar från anordningarne derinom.

Om du i dagligt tal låter ett: Gudskelof! Kors
bevara! Min sann! e. d. gå dig öfver läpparne,
kan du, om du förstår att rätt läsa i hans ansigte,
se domen om din förtappelse der skrifven, afgjord,
oåterkalleligen. Han känner dig på ditt
tal och vet till hvilket fårahus du skall
räknas. Sådane ord, som de anförda, äro bannlysta ur
hans ordbok, de få icke sudla hans mun, icke besmitta
hans öron, men med salvelse hör han från prestens
läppar fördömelsen afkunnad öfver den stora hopen,
hvilken icke är såsom han, och slår sig tacksamt för
sitt bröst vid beskrifningen på de qval och marter
som den barmhertige Guden ämnat densamma.

Arme dåre! Du skurar utsidan af ditt dryckeskar,
men finner icke att orenligheten af dess innehåll
så mycket bättre skiner igenom. Ditt blinda högmod
bedrar dig sjelf, men ingen annan, på värdet af din
krassa gudlighet. Må din kompass visa mot de negativa
dygdernas pol, mot den kristliga kärlekens svängde
aldrig dess nål.


II.
En ung man på modet.


Ljusen i kronorna tändas, dörrarne öppnas, gästerna
samlas. De dansande damerna, med blomsterhöljda
lockar och i böljande flor, komma i flockar och
slå sig ner i afvaktan på balens öppnande. Herrarne
ankomma också och taga, på tillbörligt afstånd, den
bländande rabatten i åskådande, för att göra sina val
och engagera sin moitie. Men hvem är den unge smärte
kavaljeren, blekare än alla de andra, med ögon lika
tvänne utbrunna kratrer, den regelbundna profilen, de
dystert skuggande mustacherna och kindkägget, samt det
svarta glänsande, i förtid glesnade håret? Det är den
unge mannen på modet, de unga fruarnes förtviflan,
flickornas afund, allas beundran, från mormor,
som fröjdas åt sin ungdoms minnen, till modren, som
lefver i hoppet för sina döttrar, och dessa sjelfva,
som för en vals med honom skulle vilja underkasta
sig trenne dagars fasta. Hvilken raffinerad soin i
toiletten, hvilken studerad nonchalance i hållning
och fasoner! Hans frack sluter till som permen på
en bok, hans handskar skulle man tro påklistrade
med draglim. Under det de andra kavaljererna med
lorgnetten i ögonvrån taga fast sigte på sitt mål,
irra hans blickar flygtigt och likgiltigt öfver
salen. Han närmar sig, liksom af tankspriddhet, den
unga vackra fru A.., öppnar ett samtal öfver det
trivialaste ämne i verlden, men blir under fortgången
lifvad, intresserad, upprymd och intressant. Musiken
spelar upp. Nu först tycks han påminna sig att nöjets
uppgift är att dansa, och han anmäler sig till första
dansen. Den är bortlofvad. Han dansar den ej. Han
är ej lyckligare till den andra, äfven den och ännu
flera stå tecknade i hennes balbok. Vår unge gunstling
ber att få räkna sig till godo de öfriga. Han dansar
endast dessa. Vid den tredje, som den äkta mannen
från sitt préferencebord räknar, lemnar han sina
kort, nalkas med synbar oro och påminner sin dyra
hustru läkarens förbud rörande för mycken dans. --
"Blott denna vals, den kan omöjligt skada!" ber hon.

"Nej, det skadar icke tills du dansat lifvet ur dig
och ingen hjelp mer är."

"Käre Theodor, du tar all ting så fasligt allvarsamt,
som om någon fara vore å färde."

"Emedan jag är klokare än du och förstår bättre 
hvarthän detta leder."

Fru A.. suckar, hr A.. biter sig i läppen. Hjelten
i pjesen bibehåller sitt lugn. Det hör till rollen
att aldrig låta störa sig i det. Med den oföränderligaste 
köld afhör han den äktenskapliga tvisten,
uppbyggd af det ädla sjelfmedvetandet att vara rätta
orsaken dertill. Han inlåter sig aldrig i någon kamp
om segern. Lik kejsar Alexander vid Eylau vinner
han den retirerande. -- "Min nådiga", säger han, "jag
vill ingalunda hafva på mitt samvete att ni för min
skull skall taga skada till helsan. Jag underkastar
mig mitt öde." -- Och med dessa ord återför han henne
till hennes plats, slår sig ned vid hennes sida oeh
ler åt den äkta mannen, hvilken, ännu oroligare än
han kom, beger sig åter till sitt spelbord. Han ler
af godt hjerta, då han får höra att herr A.. tappat
betydligt, och slår vad med en vaksam 
observatör, som tillskrifter honom skulden derför, att han skall bli 
inviterad till balen, som herrskapet A.. tänker gifva nästa 
vecka.

Vi vilja icke smickra den unge mannens på modet 
fåfänga, med att omtala de parlamentariska debatter som 
föregått upptagandet af hans namn på bjudningslistan, allt nog, 
det kom dit och han utgjorde balens bouquet.

Fru A..s goda namn och rykte blef snart bouqué'n vid 
alla kaffekotterier i staden. Det kalfatrades med dygdesam 
ifver af gamla och unga, under det mannen på modet på 
annat håll förnyade sina eröfringar, alltid viss om sina segrar.

Slutligen kommer dock hans tid att blifva stadig, d. v. s. 
att skaffa sig egna husliga förhållanden, gifta sig, etablera sig 
och rangera sina affärer, ty till mannens på modet värdighet 
hörer alltid att hafva dessa på möjligast klena fötter, och till 
hans talanger att hålla sig i faveur äfven hos sina björnar. 
Han studerar nu taxeringslistorna, och adresserar sig derpå 
till den rikaste arftagerskan efter deras uppgift. Donna, som 
med liberal hand delat ut korgar till höger och venster, också 
till män af utmärkta egenskaper och erkända förtjenster, känner 
sig nu lycklig att få tillhöra denne menniskoagn. Med 
besinningslös förtjusning fäster hon sitt hjerta vid ett 
fladdrande flarn och förtror hela sin framtid åt ett flytande 
vrak, som förr eller sednare skall med den gå till botten. 
Stackars barn! har du ej mor eller far, som kan rädda dig?
Rädda! -- -- -- Ack! -- -- -- Söta mamma, som kastat 
så mången sten på fru A..s goda namn och rykte, räknar 
som en lysande triumf för sin dotter, att hon lyckats fånga 
förstöraren af hennes frid. Hon tror icke att han, denne 
gunstling hos Evas döttrar, ser att den kära dottern är 
litet vindögd och något låghalt. Hon tror på hans kärlek 
och räknar på att den är blind. Pappa är svagare i tron, 
men starkare i räknekonsten. Han gör sina invändningar och 
uppställer sina hinder, men en makas böner och en dotters 
tårar taga ut sin rätt öfver hans hjerta. Mannen på modet 
har också här den qvinliga fåfängan och svagheten till sina 
bundsförvandter, som vinna segrarne för honom.

Vi draga här sista strecken till hans porträtt. Mannen 
på modet afslutar, som sådan, sin rol vid kullerstolen. Hvilken 
han sedermera skall ikläda sig, får snart den stackars 
hustrun erfara, och med mången bitter tår begråta den korta 
triumfen för sitt bedragna hjerta.

*



Nybakadt och gammalt bröd.

Otvifvelaktigt är brödet icke allenast det allmännaste 
näringsämnet, utan det bildar också liksom grundvalen för 
all annan föda, njuten af den fattige så väl som den rike. 
Nästan ingen dag går förbi, då vi icke förtära bröd och detta 
sednare har tillika den för lifvet så utomordentligt vigtiga 
egenskapen, att till och med en daglig, ofta upprepad förtäring 
af detsamma icke åstadkommer vedervilja och äckel, såsom 
fallet är med nästan all annan föda. Är det nu också 
derigenom passande till dagligt näringsämne och liksom förutbestämdt, 
så fattas det dock brödet en annan egenskap, 
nämligen lättsmältheten. Bröd, isynnerhet mjukt grofbröd, är 
svårare att smälta, än kött, ägg och många slags grönsaker; men 
dess förvandling underlättas derigenom, att vi till detsamma 
mest njuta fettarter, såsom smör, smult, fett, kött, o. s. v. 
Brödet är nemligen efter sina beståndsdelar fettbildande, och 
dessa smältas lättare genom samtidigt begagnade feta ämnen.

Å andra sidan försvåras brödets smältbarhet betydligt 
derigenom, att man ganska ofta förtär alldeles nybakadt bröd. 
Många föredraga nytt bröd framför gammalt, men just 
derföre, att det förra är svårare att smälta, skulle det aldrig njutas.

Den väsendtliga skilnaden mellan nybakadt och gammalt 
bröd är för de flesta, så tydlig den än till det yttre uppenbarar 
sig, obekant, och för sjelfva vetenskapen har det icke 
en gång lyckats att fullkomligt utforska den. Hos färskt bröd 
är skorpan skör och inkromet mjukt, segt och elastiskt, medan 
det hos gammalt är mera kornigt och skorpan mjukare. 
Vanligen tror man, att färskt bröd innehåller mera vatten, 
hvilket hos de äldre torkat ut, hvarföre man också kallar 
detta sednare torrt bröd, dock är detta i sjelfva verket icke 
fallet, och om än så vore, skulle det färska brödets större 
vattenhalt icke vara i stånd att motverka dess smältbarhet. 
Skilnaden mellan nytt och gammalt bröd framkallas ej genom 
vattnets fördunstning, utan genom brödets kallnande. Det 
föregår i brödet en kemisk process, hvilken hittills ej är 
tillräckligt bekant. På fem dagar förlorar brödet endast ungefär 
en hundradel af dess vattenhalt, sålunda en helt obetydlig 
mängd, Färskt råg- och hvetebröd innehåller omkring 48 
till 48 1/2 procent vatten; hvetebrödet förlorar visserligen 
hastigare och mera af dess vattenhalt, emedan det innehåller mindre 
växtlim än rågmjölet. Ett tio skålpund tungt rågbröd förlorade 
under de första fyratioåtta timmarne blott två lod i vigt. Att 
till och med gammalt, till det yttre alldeles torrt och vattenfattigt 
utseende, bröd åter blifver färskt i bakningen, är bekant.

Detta allt skulle vara af ringa betydelse, om icke just 
det nybakade brödet vore betydligt svårare att smälta, än det 
äldre, och alla menniskor förnultigtvis åto gammalt bröd.

Detta sednare sönderdelas genom tuggningen och 
blandas med saliv; det kommer derefter ned i magen och den 
skarpa magsaften förmår lätt att genomtränga, upplösa och 
smälta detsamma. Ett annat förhållande är det med det 
nybakade brödet. Det sönderkrossas ej genom tuggningen, utan 
sammanknådas till fasta, sega klumpar; dessa blifva 
öfverdragna med saliv, hala, och uppnå, skenbart ganska lätt, 
genom matstrupen, magen. Men magsaften förmår nu icke att 
genomtränga och sönderdela dessa sammanknådade sega klumpar; 
den måste utifrån liksom söndergrafva dem. 
Matsmältningsprocessen blifver derigenom betydligt svårare och 
långsammare, de svårlösliga brödmassorne stanna länge i magen 
samt förorsaka naturligtvis en skadlig retning. De vanliga 
följderna efter förtärandet af nybakadt bröd äro magtryckning, 
beklämning, aptitlöshet. Genom magens sjukliga 
retning hämmas derefter blodomloppet, kongestioner åt hufvudet, 
hufvudvärk, slaganfall, kramp samt till och med yrsel och 
hjerninflammationer, äfvensom kroniska magsjukdomar uppstå. 
I många fall har döden blifvit en följd af förtärandet af 
nybakadt bröd.

Allt detta gäller mera om grofbröd, än hvetebröd, emedan 
det förra redan i och för sig är svårare att smälta och 
dess större halt af växtlim gynnar brödets sammanknådning 
samt ökar dess seghet. Sådana brödklumpar erhålla i magen 
täthet och fasthet af tvål, hvilken de ganska mycket likna.

Ännu mera än om brödet gäller det ofvansagda om kakor.

Kakor äro redan i och för sig genom den rikliga fett- och 
sockerhalten svåra att smälta ... färsk och varm kaka blifver 
nästan till gift, och likväl finnes det många menniskor, 
hvilka äro lättsinniga nog att äta en kaka nybakad samt 
många mödrar, nog okunniga eller samvetslösa att sjelfva gifva 
sina barn varm kaka. Många fruntimmer hysa ju också den 
skadliga fördomen, att en kaka är helsosam och lätt att smälta, 
emedan den smakar bra.

Det tyckes vara öfverdrift i och likväl är det sannt, att 
öfver två tredjedelar af folket i de trakter, der för helgedagarne 
en mängd kakor bakas, dagarne derefter besväras af 
magåkommor, och blickar man in i sådana hus och familjer, 
skall man finna, att tusentals personer genom sin dårskap 
eller svaghet förstört glädjen å de högtidliga helgdagarne.

*



Hög ålder.

	För en hundra år tillbaka 
	var Regine en ståtlig fru, 
	undransvärd som mor och maka, 
	listig och kokett som sju; 
	emot främmande så ljuflig 
	som en ros i grönan lund, 
	emot sina pigor gruflig 
	Och mot mannen — tyst min mund! 

	Sina barn dem såg hon sällan, 
	ty hon “hade aldrig tid“; 
	Husets vård den satt emellan, 
	liksom ordning, lugn och frid; 
	men supéer gaf hon ständigt 
	då hon sjelf ej borta var, 
	dock! — att folket åt eländigt, 
	detta visste något var. 

	Siden, guld och diamanter, 
	litet smink på bleknad kind 
	och kurtis på alla kanter, 
	fri som vårens yra vind, 
	kaffesystrar, sqvaller, baler, 
	nattvak, kärn’gar ut och in, 
	små intriger och kabaler 
	och till slut — total ruin. 

	Så i korthet hennes öde. 
	Och nu tror väl en och hvar 
	fru Regine ibland de döde 
	sedan seklet svunnit har; 
	ej precis jag saken känner, 
	mycket pratas — hvad vet jag! 
	Men det påstås dock, go’ vänner, 
	att hon lefver än i dag ...  
Lea.


*



Scen från Södra Ishafvet.

Ett fartyg bland is i Södra Polarhafvet.

   Mac Clintocks berättelse öfver expeditionen till uppsökande af sir 
John Franklin måste man läsa med spänd uppmärksamhet och icke utan 
rörelse.  Vid Victoriaudden, å nordvestra kusten af King-Williamsön, 
der hvarest Back bay ligger, fanns den första skriftliga notisen 
från de saknade sjöfararne; den var daterad den 28 Maj 1847, och vid 
den tiden stod ännu allt väl till.  Men mariginalen visade ett postskriptum, 
enligt hvilket skeppen Erebus och Terror öfvergåfvos den 22 
April 1848 efter det de varit inneslutna af is sedan den 
21 September 1846.  Franklin hade redan aflidit den 11 Juni 
1847, och totalförlusten af döda uppgick redan till 9 
officerare och 15 personer af den öfriga besättningen.  Den 26 
April ville de öfverlefvande bryta upp till Backs Fiskflod.

    Den 30 Maj 1859 fann Mac Clintock på vestra kusten 
af King-Williamsön, icke långt från Cap Crosier, (16° 8′ nordlig 
bredd, 100° 8′ vestlig längd) på ett ställe der kusten gör 
en inböjning emot öster, en stor båt, hvilken redan några 
dagar förut blifvit undersökt af hans följeslagare Hobson.  Den 
hade 28 fots längd, var platt byggd och uppenbart beräknad för en färd 
på Stora Fiskfloden, samt stod på en mycket stark släde.  I denna båt 
lågo tvänne menskliga benrangel; det ena var hemsökt af vargar; det andra 
ännu kringhöljdt af kläder och pelsar.  Bredvid dessa olyckliga lågo fem 
fickur och, stödda emot sidan, två dubbelbössor, af hvilka hvardera 
hade ena pipan laddad.  Jemte åtskilliga andaktsböcker låg ett exemplar 
af “Landtpresten i Wakefield“.  Mac Clintock fann vidare
en förvånande mängd klädespersedlar, spik, filar, allehanda 
redskaper, något té, fyratio skålpund chokolad, litet tobak och 
bränsle.  Redan förut hade eskimåerna berättat, att många 
hvita män, på väg till Stora Fiskfloden, störtat ned; man hade 
äfven vid Cap Herrschel funnit ett delvis med snö betäckt 
benrangel.  En gammal eskimåkvinna sade: “De föllo ned 
och dogo medan de vandrade.“

    Mac Clintocks berättelse erinrar om, hvad vi redan i 
första häftet af denna tidskrift uppgifvit, rörande dödsskeppet 
i Södra Ishafvet.

*


Woxtorps kyrka och Herve Ulf på Ed.



    Woxtorps kyrka i Kalmar län, hvaraf vi här meddela en 
afbildning, är ett af de i vårt land stundom förekommande 
åldriga Guds hus, hvilka, fordom må hända bestämda till 
krigiska ändamål, till fästen för landets försvar, under tidernas 
längd småningom bytt om bestämmelse och slutligen blifvit 
förvandlade till rum, der fridens Gud predikas.  Andra hafva 
emellertid ansett dessa runda, tornformiga kyrkor ursprungligen 
ämnade till religiöst ändamål, till dophus eller s. k. 
baptisterier, under kristendomens äldsta tider, då dopet 
förrättades genom hela kroppens nedsänkning i vatten, nödvändiga 
i vårt kalla klimat, och sedan tillbyggda för att kunna nyttjas 
äfven till andra kyrkliga handlingar.  Sådana kyrkor finnas ännu 
till och med i hufvudstadens närmaste grannskap, såsom Solna 
och Munsö kyrkor; i Småland finnas äfvenledes några, och 
bland dessa är Woxtorp en bland de bäst bibehållna.

    Med detta Woxtorp i Kalmar län, hvilket från 
Dackefejden bibehåller minnet af Gudmund Slattes mord genom 
Nils Dacke, som med tre lod sköt den gamle, redan förut på sin 
sotsäng nedlagde mannen, till döds, får man icke förblanda ett 
annat Woxtorp i Jönköpings län och Östbo härad, med hvilket 
en gammal berättelse är förknippad, och hvilken vi med anledning af ställenas 
namnlikhet här skola taga oss friheten att berätta.  Detta sistn. Woxtorp fick år 1841 
grunden lagd till en ny kyrka, hvilken fulländades år 1843.  I den äldre kyrkan, som 
blifvit nedbruten, förvarades och flyttades öfver till sam-####### uppsattes i den nya en 
tafla med inskrift: “huruledes Herren på Edh reste om Julenatt 
til thetta hellga tempel och när han kom til Trolla klippa kom en 
Jungfru och drack Herren til med ett horn som hade 300 färgor 
och han tog hornet med den venstra handen och grep till svärdet 
med den högra och högg halsen af henne och han red til 
kyrkan och the andra trollen följde efter at taga hornet, men 
kunde intet bekommat.“  Det är denna korta inskrift, som 
vi här nedan skola närmare belysa. 

    På Ed i Woxtorp bodde Herve eller Harve Ulf.  Han 
härstammade på mödernet från Gunnar Gröpe, densamme, 
som mördade den helige Sigfrids nepoter, Unaman, Winaman 
och Sunaman, sålunda från en mot kristendomen fiendtlig ätt.  
Men herr Herve Ulf blef ändock kristen, och i denna egenskap 
skulle han en gång resa till julottan i Woxtorps kyrka.  
Han hade vaknat sent på julmorgonen, och innan hans tjenare 
hade hunnit sadla sin häst och följa med, sprängde Herve af 
i sporrsträck.  Midtför det ställe, der Årån faller ut i sjön 
Flåren, ligger ett högt berg, fordom lodrätt, men för 
närvarande ett bergras, som verkligen väcker rysning, och 
derofvanför befanns en djup skog.  Berget kallas nu Trolle Klippa, 
och mellan detsamma och sjön gick, likasom ännu i dag, 
vägen från Ed till Woxtorp.  När Herve hunnit fram till 
klippan, såg han denna upprest på pelare, och under 
densamma dansade trollen.  Då Herve färdades der förbi, kom 
en ung, vacker flicka, som i handen höll ett dryckeshorn, 
hvilket hon räckte honom, bedjande, att han måtte på ridderligt 
vis dricka henne till.  Riddaren emottog hornet; men 
drycken kastade han ut bakom sig, drog sitt svärd och afhögg 
flickans hufvud samt skyndade derefter i fyrsprång undan de 
honom eftersättande trollen.  Ungefär halfvägs till kyrkan, 
på Bohrs gärde, voro de nära att hinna upp honom.  Men 
här möttes han af en annan qvinna, som ropade till honom:

	Du vän, men dåre,
		Mig vantar gaf i våre;
		Rid ej vägen den håre (hårda),
		Men åkern, den åre (ärjade). 

    Herve lydde rådet och red in på en korsärjad åker, der 
trollen icke hade någon makt med honom, ty för korsets tecken 
flyr den onde och hela hans här.  Ulf fick sålunda lyckligen 
komma undan med sitt byte, hvilket han förmodligen först 
öfverlemnade till Woxtorps kyrka, men från hvilken det sedermera 
sannolikt kom till Wexiö, emedan Charles d’Ogier, sekreterare hos franske ambassadören, 
grefve d’Aveaux, i sin resa berättar sig hafva med egna ögon sett och i sina händer 
hållit detta horn i Wexiö domkyrka, hvarjemte en skriftställare, vid namn Scharin, 
uti en disputation förtäljer, att då Wexiö domkyrka år 1570 förstördes af danskarne, 
hon förlorade en dyrbar klenod, ett horn med 300 färger.  
Hvart hornet tagit vägen, vet man icke.  Herve Ulf förändrade 
efter trollets besegrande sitt namn till Trolle och lät 
i sin sköld afbilda trollet utan hufvud, sådant det finnes att se 
på den tafla, hvars inskrift vi uti det föregående meddelade.


    Man har naturligtvis försökt att tyda denna berättelse, 
och dessa tydningsförsök hafva lika naturligt utfallit på olika 
sätt.  Den förtjenstfulle beskrifvaren af Östbo härad, Allvin, 
förmodar, att berättelsen har historisk grund, och att någon 
af slägten Ulf under striden emellan hedningarne och de kristna 
kunnat vid denna klippa hafva bestått en strid, på grund 
hvaraf han förändrat sitt namn till Trolle, efter besegrandet 
af någon hednahöfding, “likare ett troll än en menniska“, 
som det ofta heter i de gamla sagorna.  Wieselgren yttrar, i 
“Ny Smålands Beskrifning“, den gissningen, att de tvänne 
qvinliga väsenden, som uppträda i sägnen, möjligen kunnat 
gifva anledning till den förmodan, att orten varit helgad åt 
någon qvinlig gudomlighet, som här någonstädes haft ett altare, 
möjligen på höjden af berget.  Hvad hornet vidkommer, så 
synes det vara verkligt, att någon af slägten Trolle eröfrat 
eller egt ett sådant.

 Godset Ed, der Herve (d. ä. Arvid) Trolle bodde, tillhörde 
sedan Trolleätten i århundraden (från år 1000 ända till år 1546 
uppgifves det), och som sista ägare af denna ätt uppgifves 
amiralen Herluf Trolle.  Godset har nu, i likhet med så 
många andra säten för adliga ätter, gått öfver i ofrälse händer.  
Men att det är ett synnerligen gammalt herresäte, bevisas af 
talrika sägner och traditioner om detta ställe, tillika med de 
der befintliga högarne och runstenarne, hvilka blifvit omsorgsfullt 
beskrifna af en bland godsets egare i sednare tiden, assessor 
Monthan.  I socknens gräns ligga de bägge milslånga 
sjöarne Furen och Flåren, och enligt en tradition skall i 
trakten af Ed hafva stått en runsten med följande inskrift:

	“Emellan Fur och Flå 
	Der stå de kistor två;
	Deruti finnes ring öfver ring,
	Väl hundradetusen guldring.
	På Ed ska’ födas de tvillingar två,
	Begge deras barn den skatt ska’ få.“ 

Monthan, som berättar, att många med mycken möda, 
dock alltid förgäfves, sökt efter skatten, har, för att inprägla 
profetian i minnet hos fruarne på Ed, hvilka, med anledning 
af spådomen, sannolikt torde önska sig tvillingar, låtit med 
runor rista versen uti en forntida bautasten, som han påträffade 
på godsets ägor.  Spådomen om guldkistorna tydes af 
Wieselgren på bokskogen och dess ollonkistor med dubbla 
frukter, dit i århundraden svinhjordar drefvos på bete och 
förskaffade ägaren stora inkomster. 

Th.

*



Erik Johan Stagnelius.

Skönheten har — säger Schiller — sin borgarrätt i tvänne 
verldar; den sammanknyter tanke och känsla, den leder 
sinne-menniskan till förnuftet och förer ande-menniskan tillbaka 
till materien. Detta skönhetens dubbellif är också skaldens. 
Emellertid gifves det icke blott mången som, glömmande 
idélifvet, fördjupar sig i materien, utan äfven en och annan, hos 
hvilken anden tager den motsatta riktningen. Det gifves icke 
blott mystiska tänkare och filosofer hvilka, i flykten mot 
idéernas verld, vilja höja sig öfver de skrankor som äro satta 
för den menskliga anden; det gifves också mystiska skalder, 
hvilka glömma att skönheten aldrig kan uppenbara sig såsom 
ren idé i någon enskild företeelseform, eller i åskådlig existens. 
Till detta slags skalder hörde, på visst sätt, Stagnelius.

Af de tvänne verldar, hvilka Schiller anvisar skönheten 
såsom dess dubbla hem, kunde Stagnelius icke finna vägen 
till den jordiska. Endast i det öfversinnliga och gudomliga 
ville han åskåda skönhetens idé. När hans sångmö sänker 
sig ned till den jordiska sferen, förlorar hon sig antingen i 
sorgens och lidandets mörka djup eller visar sig i ett slags 
poetiskt rus. Det var en med Orientens mystik befryndad 
idé åt hvars dyrkan han hängaf sig, eller hvilken han 
åtminstone företrädesvis hyllade. Att han härvid icke helt och 
hållet förlorade sig i svärmeriets drömmar och luftbilder, eller 
i mystikens bottenlösa djup, derför hade han att tacka de 
friska krafter hvilka hans rika skaldenatur mäktade rädda och 
bevara till och med under en lång och tärande kamp mot 
fysiska lidanden.

Stagnelius genomvandrade sitt korta jordlif nästan alldeles 
okänd; till skepnad och uppförande, äfven för de som 
kände honom, en besynnerlig gåta. Öfver hans lif som öfver 
hans poesi hvilar en mystisk slöja. Sjelf skildrar han sin 
skaldeinvigning så:

  "När diktens hulda, glänsande genius
  I månskensqvällen jemte min vagga satt,
  Hans rosenläppar denna lärdom
  Hviskade då i mitt späda öra:
  Ej lifvets fröjder bida dig, olycksbarn!
  Nej! bistra stjernor lyste din födslostund.
  Att hämnas ödet, jag dig skänker
  Sångens förmåga och klagolutan:
  Vid hennes toner söf dina lidanden
  Och blicka tåligt upp till ditt fädernesland!"

Så tillhviskade honom diktens genius. Ymnigt klungo 
lyrans toner, toner hvilka förvärfvat Stagnelius en plats bland 
vårt lands yppersta skalder.

Hvad Stagnelius kunnat blifva och uträtta, om hans rika 
skaldegåfvor fått utbilda sig och verka under lyckligare och 
mer harmoniska yttre förhållanden eller fysiska betinganden, 
kunna vi icke säga; men detta vete vi, att en hela hans 
väsende genomträngande mystisk-religiös känsla, i förening med 
den djupa melankoliska stämning, genom hvilken lifvets 
fenomener så lätt skulle för honom förlora den blotta yttre glansen 
eller uteslutande beherrska hans varma, lyriska skaldeanda, 
hvilken icke var inskränkt till blott den religiösa poesien,
hvari Stagnelius likväl ofta synes så fördjupad, att någon 
annan poetisk tendens knappast skulle kunna tänkas hos honom. 
Vi se hans lyriska sångmö med samma frihet och naturlighet 
genomflyga de mest olika regioner och stämma sin klangfulla 
luta i en mängd olika tonarter. Och likväl finna vi honom 
alltid naturlig, lätt och fri; öfverallt spåra vi detta obeskrifliga, 
detta intagande hos den egendomlige geniale skalden, 
hvilket vi på en gång akta och älska, emedan vi känna att 
det är hans fulla, andliga egendom.

Hvad vi sakna på Stagnelii lyriska tonskala, är egentligen 
endast den milda, stilla, klara eller lyckliga känslans 
uttryck. Visserligen har den icke alltid varit honom främmande, 
men hans poesi genomandas deraf sällan, undantagandes der 
hvarest han dröjer vid naturskildringar och dessas poetiska 
bilder, eller hvarest någon ljusstråle från en tidigare ungdoms 
morgonrodnad tränger sig på hans erinring.

Det är emellertid sällan som hans sång känner andra 
toner än smärtans, sorgens och trånadens elegiska suckar; 
eller inspirationens starkare, mer djupa och klangfulla röst, 
när den lyfter sig öfver jordens delar till de solbestrålade, 
purpurglödande bergtinnarne, eller till skyhimmelens ljusblå 
ether. Här följa vi honom öfverhufvudtaget också heldre, 
än i hans dramatiska dikter, hvilka nästan alla röja den 
våldsamma ooh brännande smärta, eller den tärande saknad och 
aldrig stillade trånad som oroade hans inre, likasom de 
fysiska plågorna tärde på hans lekamliga krafter. Från ett 
dylikt tillstånd härledde sig utan tvifvel de upprörande och 
sönderslitande tragiska förhållanden, som möta oss hos Stagnelius 
och hvilka han i sina dramer liksom behandlar med ett slags 
förkärlek; mången gång med en kraft i diktionen, med ett 
lif och en lyrisk eld i dialogen, som äro djupt gripande.

Det är förnämligast genom sin lyriska poesi som 
Stagnelius riktat den svenska litteraturen med en skatt, hvilken 
det vill mycket till att öfverträffa. Denna fullhet af idéer 
och detta djup i deras åskådande, denna innerlighet, värma 
och naturlighet i känslan, hvars elegiska stämning kan bli oss 
kär, enär den nästan aldrig tröttar oss; denna klarhet i de 
bilder, födda af en fantasirik skaldekraft, hvari Stagnelius 
meddelar oss hela sitt inre lifs rikedom -- detta, i förening 
med den så ovanligt sköna formen och korrekta diktionen, är 
något långt mera och annat, än hvad som så ofta, med 
evinnerligen upprepad mekanism, erbjudes oss under namn af 
lyriska dikter.

Få skaldeverk hafva blifvit så lite förstådda som 
Stagnelii. Sannt är visserligen att de i månget afseende äro 
dunkla och vid första betraktandet otillgängliga, dock lönas en 
allvarlig undersökning och ett eftertänksamt studium deraf 
mer än tillräckligt genom de oförlikneliga skönheter som denna 
poesi bär i sitt sköte. Man behöfver blott läsa sådana af 
Stagnelii dikter som t. ex. Suckarnes myster, Vårsångerna, 
Jorden, Andehviskning m. fl., för att blifva öfvertygad om 
huru gedigen den poetiska kraft är som de mystiska idéerna 
genom hans sköna lyriska framställning antaga. Andra t. ex., 
bland "Liljorna i Saron", Himmelen, Till Tron, m. fl. visa 
huru intet förmått beröfva skalden den religiösa känsla, som 
hvilar i hjertat mera än i fantasien och förståndet.

En af Stagnelii grundegenskaper är, att poesien hos 
honom utgår från hans egen själ, hans eget väsende, hans tankelif 
och hans rena, aldrig framtvungna känsla. Ville man af 
en enda dikt lära att fatta denna känsla, eller lära känna 
Stagnelius såsom lyriker under sin sista lifsperiod, då kan 
man näppeligen välja någon mer passande, än den till 
Norberg ställda tillegnan af "Liljorna i Saron", i hvilken 
skaldens hela inre tillvarelse så rent och fullständigt afspeglas, 
som det i en enskild lyrisk dikt kan ske. 

Stagnelius har, hvad lätt låter förklara sig, aldrig varit 
och torde näppeligen komma att någonsin blifva hvad man 
kallar en populär skald. Hans liksom hvarje äkta skalds 
poesi är icke en sommarväxt, den der lefver och försvinner 
med den årstid under hvilken dess doftande och bjerta blommor 
hänföra mängden till ynnest och bifall. Ett skaldenamn, 
som under hela generationer och århundraden skall genomtränga 
ett folks nationela medvetande, måste hafva en genialitet 
i sina verk hvilka äro likasom en omedelbar utströmning 
af folkets förädlade och förklarade ande. En sådan genialitet 
hade i rik mån Erik Johan Stagnelius.Fr. S.

*




Våren.

Våren kommit. —
Förd på lätta, 
Viga vingar 
Lärkan sjunger 
Nu sin solsång. 
Drifvan smälter. 
Och i dalen 
Bäcken sorlar,
Hoppande kring 
Sten och tufva. 
Ur sin boja 
Floden lossats. 
Forssen brusar 
Vild och modig, 
Brinner af 
Begär att komma 
Åter till sin 
Moders sköte. 
Utaf vågens 
Lena läppar 
Nu ånyo 
Stranden kysses.

Kölden intet mera mäktar, 
Vintren redan upp till polen flytt, 
Varmt kring nejden hvarje vinddrag fläktar, 
Jorden sig i bruddrägt klär på nytt.

Sångarn på löfvad gren 
Hoppar och qvittrar glad,
Anden i soligt bad 
Lockar sin maka re'n.

Orren på tufvan står 
Kuttrar sitt kärleksglam,
Tjädern vid furens stam 
Kärleksblind spelet slår.

Dufvan i dunkel skog 
Svarar sin såta vän, 
Ärlan så lätt igen 
Hoppar kring bondens plog.

Göken, som nyss här kom, 
Glömmer för sång och vår
Bygga sitt bo i år, 
Gal hela dagen om.

Trasten från granens topp 
Sjunger i qvällens stund, 
Unnar sig knappt en blund, 
Sjunger förr'n sol går opp.

Utur den öppna knopp 
Blomman slår ögat opp
Ser sig omkring och ler, 
Fjäriln ur puppan gått
Glänsande vingar fått 
Henne med tjusning ser. 
Flickan vandrar i lund, 
Tänker på sällt förbund, 
Möter den hon har kär, 
Rodnar liksom en ros, 
Ville väl fly sin kos,
Brydd och förlägen är.

Icke ett löf nu rörs, 
Insektens vingslag hörs,
Skogen står still och lyss 
Huru bland gräs och strå
Ljusets strålar framgå 
Gifvande kyss på kyss.

Festlig naturen står, 
Hjerta mot hjerta slår, 
Helig är stundens fest; 
Jorden en brudsal är, 
Solen ljuskronan der, 
Kärleken ensam gäst.

Claës Joh. Ljungström.


*



Riddar S:t Göran.

Stockholms Storkyrka, fordom Bykyrkan kallad, den
äldsta och största blind hufvudstadens kyrkor, anlagd
samtidigt med staden, mellan åren 1260 och 1264,
har sannolikt i alla tider blifvit kallad S:t Nicolai
kyrka, ehuru ingen kan egentligen uppgifva, åt hvilket
af de flera helgonen med detta namn som kyrkan blifvit
invigd. Den Hel. Nicolaus är, som bekant, ryssarnes
skyddspatron, och det ser onekligen besynnerligt nog
ut, att förnämsta templet i den svenska hufvudstaden
skulle blifvit uppnämndt efter skyddshelgonet för
detta folk, hvilket redan i medeltiden hos oss
var lika illa anskrifvet, som alltjemt sedan,
och gemenligen betecknades med benämningen "the
omilde Rytzer"; men då man ihågkommer, att den
Hel. Nicolaus tillika var de sjöfarandes patron och
att Stockholm allt ifrån början var en sjöfart och
handel idkande ort, så blir alla skenbara anomalia
måhända lättare att förklara. Enligt andras åsigt
skall den Hel. Nicolaus af Myra uti Lycien varit
kyrkans skyddshelgon, enligt andra åter påfve Adrian
IV, hvilken före sin upphöjelse på S:t Petri Stol
hette Nicolaus af S:t Albans och varit påflig legat
i Sverige; enligt andra åter skall kyrkan hafva sitt
namn efter erkebiskop Nicolaus Hvit, som bevistade
hennes invigning år 1306. Möjligtvis kan kyrkan också
hafva blifvit uppnämnd efter det sista af påfven
kanoniserade svenska helgonet, den Hel. Nicolaus
af Skeninge, hvilken studerat i Paris och Orleans,
gjorde sig känd genom lefvernesbeskrifningar öfver
den Hel. Anna, den Hel. Brigitta och Ansgarius,
samt såsom biskop i 
Linköping bannlyste både Sveriges och Norges konungar,
både Albrecht och Håkan. Denne Nicolaus är derjemte
författare af visan om nunnan Elisif i Riseberga och
Bernhard den Långe. Tvisten om kyrkans namnfader
är emellertid af ingen betydenhet, och säkert är,
att kyrkan, redan tidigt kallad S:t Nicolai, ännu i
dag bär detta namn. Hon var i äldre tider en ståtlig
byggnad, och synes på gamla teckningar af Stockholm
med ett åt den n. v. Slottsbacken långt utspringande
högchor, med en hög tornspira och liknande smala
spiror på alla de yttermuren stödjande kontreforterna,
så att hon företedde en praktfull, och det likaledes
med talrika torn och spiror prunkande slottet fullt
motsvarande, byggnad. Men redan i Gustaf Wasas tid,
år 1548 eller 1555, blef det halfrunda högchoret
borttaget och kyrkan ansenligt afkortad på längden,
hvilket skedde till vinnande af bättre utrymme för
slottsgrafven och uppfarten till slottet. Den höga
tornspiran nedtogs vid en stor reparation mellan åren
1736 och 1743, då kyrkan i stället fick sin nuvarande
osmakliga tornbyggnad och derjemte den med en latinsk
inskrift i gyllene bokstäfver prålande tafla, som nu
sitter på hennes åt Slottsbacken vända stympade gafvel
och hvilken innehåller en historik af hennes öden.

Den, som icke sett andra Guds hus än våra svenska
landskyrkor eller de mer moderna kyrkorna i flera
bland våra smärre städer och som första gången
inträder i S:t Nicolaikyrkan i Stockholm, finner
till och med ännu, att hon tillhör en högre ordning
af byggnadsverk än de nyssnämnda anspråkslösare 
alstren af den ädlaste bland konster. Ännu uppbära
rader af högresta pelare de väldiga hvalfven,
i hvilka orgelns toner och kyrkosånger taga sig
ut på helt annat sätt än psalmsånger i den lilla
landtkyrkan. Men när kyrkan stod i all sin härlighet,
när man, inträdande genom hennes hufvudingång, hade
framför sig den väldiga pelarskog, som delade kyrkan
i trenne skepp, af hvilka det mellersta, slutande
med högchoret, sträckte sig ända fram till den punkt,
der obelisken på Slottsbacken nu står (och der, eget
nog, sedermera Stockholms första stående teater,
det s. k. Gamla Bollhuset, hade sin plats), måste
man hafva blifvit öfverväldigad af hennes storartade
dimensioner. Ännu mer förhöjdt blef sannolikt
intrycket genom kyrkans talrika prydnader. Midt i
högchoret stod t. ex. den nu till ett hörn förvisade
stora messingsstake, som konung Magnus Smek skänkt
till minne af sin på Nyköpings Hus ihjälhungrade
far och farbror, och under hvilken dessa hade sin
hvilostad, till dess hertig Eriks qvarlefvor redan
1322 flyttades till Upsala domkyrka, medan hertig
Waldemars ben nu multna utanför den n. v. kyrkans
murar. Och icke blott i den sjuarmade kandelabern
brunno de väldiga vaxljusen, utan högaltaret var
likaledes upplyst med sådana, likasom alla de
talrika choren, der prester i dyrbara mess-skrudar
sjöngo vigilier och själamessor, som skulle hållas
"i everldliga tider", medan moln af rökelse fyllde
de höga hvalfven och processioner af hvitklädda
chorgossar, praktfullt utstyrda prester, samt munkar
och nunnor i grå och svarta kåpor högtidligt skredo
från det ena kapellet, det ena altaret till det andra,
bringande sin hyllning åt de helgon och martyrer,
åt hvilka dessa altaren voro helgade, och hvilkas
lysande bilder blickade ned från sina nischer. Ty
man må icke föreställa sig, att den Hel. Nicolaus
allena dyrkades i denna kyrka; hon hade utom honom ett
stort antal andra patroner ur den romerska legendens
pantheon. Redan strax vid ingången under tornet
befunnos två stora kapell, de s. k. Själakapellen,
hvartdera försedt med flera altaren, vid hvilka messor
lästes för de döda, och uti kyrkans sidoskepp befunnos
ytterligare andra kapell och altaren, helgade åt
Tiotusen riddare och Elfva tusen Jungfrur, åt Heliga
tre Konungar, åt Guds änglar, åt S:t Örjan, åt Vår fru,
åt S:t Christopher och hvad de allt hette. Och aldrig
saknades tillbedjande vid dessa altaren, och aldrig
upphörde sången och messorna och rökelsemolnen, till
dess ändtligen en annan tid kom, då det nya Roms
gudar föllo likasom fordom det gamlas, den tid, hvars

"vishet åt legenden ler,
och tviflarns fötter på reliken trampa!

Ill. C. WEIDENHAYN, sc

Vi nämnde nyss Sanct Örjans kapell, och ehuru af
detsamma numera ingenting finnes qvar, äger detta
kapell ändock äfven för vår tid sin märkvärdighet,
emedan dess förnämsta prydnad blifvit bibehållen
ända till våra dagar. Det är denna prydnad, som vår
afbildning föreställer, Riddaren S:t Göran till
hast, stridande mot Draken. Riddar S:t Göran eller
den Helige Georg af Cappadocien, som han rätteligen
heter, spelar i helgonasagan en stor rol; de christna
kejsarne på Roms tron förde hans bild i sina fanor,
han uppenbarade sig i striden framför de christnas
leder och skänkte dem segern, alldeles som den
Hel. Jakob af Compostella i Spanien; hans
bild upptogs i flera rikens vapenmärken och finnes
ännu att skåda på bröstet af den dubbelhöfdade,
tväklufna ryska örnen. Helgonsagan berättar, att en
gång i fordna tider lade sig utanför en stad en
väldig drake, som sprutade sitt etter öfver stadens
murar och dräpte både menniskor och djur innanför
dessa. Då förkunnade en siare, att om man hvarje dag
bragte draken ett offer, en ren jungfru, skulle han
för den dagen skona stadens öfriga invånare.

"Den draken han hafver så underlig sed;
Hvar dag vill han hafva sin föda."

Man lydde siarens råd. Genom lottkastning bestämdes,
hvilken bland stadens mör, som skulle offras
åt odjuret. Så hade det fortgått en längre tid;
sorg och jämmer rådde i staden, der det snart icke
fanns något hus, hvarifrån icke en dotter gått ut
för att falla ett offer för landsplågan och icke
kunde man se något slut på denna. Då föll ändtligen
lotten på konungens egen dotter. Fåfängt försökte de
kungliga föräldrarne att rädda sitt barn; borgrarne
menade, att konungen sjelf borde vara lika litet
undantagen som de. Furstinnan måste offras. Klädd
i sin dyrbaraste drägt, vandrade hon, beledsagad
af stadens hela befolkning fram till stadsporten,
der hennes föräldrar och alla stadsboerna togo det
sista afskedet af henne. Ensam, åtföljd endast af
sitt "lekelamb", gick hon
med långsamma steg fram mot den höjd, der
draken brukade visa sig, och der högar af
hvitnade menniskoben visade, att han hade sin
hufvudskalleplats. Der steg hon upp på en liten
jordkulle, klagade för vinden och luften och
ödemarken sitt olyckliga öde att ryckas bort i blomman
af sin lefnad och afvaktade vidundrets ankomst.

Men den hårdt hemsökta stadens olycksmått var rågadt;
försynen hade beslutat att göra ett slut på dess
lidanden. Till den tappre riddaren Georgios kom en
ängels ord:

Till Cappadocium, den stora stad
Dit skall du rida;
Der skall du med drakenom strida,

och riddaren var ej sen att lyda den himmelska
kallelsen. Han sadlade sin gode häst och ilade i
susande galopp till den nödställda staden. Från
sin upphöjda ståndpunkt såg jungfrun redan draken
nalkas. Jorden bäfvade, der han vältrade fram sin
slingrande kropp; himmelens sol förmörkades genom
de moln af etter och rök, som han utspydde ur sina
väldiga käftar. Darrande vände sig jungfrun bort
från det gräsliga skådespelet, -- då såg hon på andra
sidan en fager riddare komma sprängande fram på sin
löddriga springare; blank var hans glafven, rödt
var korset på hans hvita sköld, och innan jungfrun
hunnit fullkomligt betrakta honom, störtade han med
fälld lans fram emot odjuret. Lansens skaft bräcktes
af detta som hade det varit ett rö, men i ögonblicket
flög riddarens klinga ur baljan, och medan hästen med
sina hofvar förtrampade odjuret, högg det ridderliga
svärdet detsamma i bitar. Jungfrun var räddad, --
Georg af Cappadocien hade med sin bragd eröfrat sig
ett rum bland helgonen.

Så lyder sagan om den Helige Georg, hvars bragd
i minnet förvarades genom en sång, ur hvilken vi
uti föregående anfört några ställen, och hvilken
i Sverige kallades Sant Görans eller Sancte Örjans
visa. Riddaren stod i stort anseende
hos det fromma svenska folket; men framför alla andra
vördades han af den store riksföreståndaren Sten
Sture den äldre, som hade tagit den Hel. Georg till
sin förebild. När Sveahären tågade upp till slaget
på Brunkeberg, genom hvilket herr Sten och Sveriges
allmoge befriade fäderneslandet, hördes från de uppför
berget ryckande lederna "Sanct Örjans visa", inifrån
staden, på hvars tinnar och torn Stockholms fruer
och jungfruer bevittnade frihetskampen, besvarad af
munkarnes heliga sånger. Och när segern var vunnen,
beslöt herr Sten att uppsätta sitt skyddshelgons bild
uti dess chor i Stockholms storkyrka, och lyckan
stod honom bi äfven deruti, att han lyckades finna
en konstnär, som kunde värdigt utföra det stora
verket. Mästarens namn känna vi dock icke; han var
"en utländsk belätesnidare, från Andorff (Antwerpen)",
-- så lyder allt hvad om honom blifvit antecknadt;
men bildverket stod år 1489 färdigt och insattes i
Sanct Örjans chor. Mästaren blef på rådhuskällaren
i Stockholm af en Sturens tjenare ihjälstucken med
en dart, "på det han icke något skönare beläte göra
måtte", säga några, ehuru andra mena, att någon
svartsjuka å mördarens sida här varit med i spelet;
men bilden, sedermera kallad "den store Örjanen",
har öfverleft katolicismens fall och, ehuru af
Gustaf Wasa flyttad ur choret år 1528, dock sedan
dess orubbad bibehållit sin plats vid Storkyrkans
Vårfrudörr, der den vid inträdet i kyrkan genast
faller i ögonen.

"Den store Örjanen" är ett ingalunda föraktligt
vittnesbörd om den sednare medeltidens konst i
det nordliga Europa och gifver derjemte ett tydligt
begrepp om den tidens vapenrustningar och drägter. Vår
teckning framställer den i trogen afbildning; riddaren
på sin goda häst, som lyfter sina framhofvar öfver
vidundret, medan lansen ligger splittrad under honom,
måttar åt draken det dödande hugget, och bakom
står jungfrun med händerna knäppta till bön för sin
räddares seger. Vandalismen och det vissa kyrkliga
nitet har förstört månget annat medeltidskonstverk
i våra kyrkor; detta har blifvit bibehållet i
fullkomligt oskadadt skick, och det står der derjemte
som ett slags minnesstod öfver hjelten, som rest det,
och öfver alla dem, som den 10 Okt. 1471

-- -- "stridde
och manneligen bidde
vid Stockholms by."

*



Konungen och Postmästaren.

Hösten 1863 var jag -- som ingalunda identisk
med förf. tillegnat mig rättigheten till detta
subjektiva framträdande såsom delgifvare af denna
sannfärdiga berättelse -- ute och reste, då jag på
aftonen efter en skakande dagsfärd anlände till den
stora byn eller lilla köpingen X..ås, jag vet i
sanning icke hvilkendera rangen den tillkommer,
emedan den icke, så vidt jag kan påminna mig,
stod upptagen i den geografi, jag i min ungdom
studerade. Lika godt! jag kom dit, styrde kosan efter
gästgifvaretaflans anvisning och begärde, sedan jag
lemnat min skakmachin, ett rum öfver natten. Det var
visserligen ännu så pass tidigt, att jag utan intrång
i min vanliga softid kunnat fortsätta resan ännu ett
håll, men som jag under det föregående varit nära
att köra omkull i en backe, vågade jag icke förtro
mitt dyrbara lif åt mörkrets farligheter, helst
den väg, som förestod mig, hade sina vådor äfven
midt på ljusa dagen. Ehuru temligen sent på hösten
var luften ännu så mild, att man med allt välbehag
kunde inandas den, hvarför jag öppnade ett fönster
under det jag spatserade öfver golfvet i mitt rum,
filosoferande öfver otrefnadens stationära tillhåll
på dessa ställen, der alla andra gästbesök äro af så
kort varaktighet.

I dessa djupsinniga betraktelser blef jag efter några
ögonblick störd af toner, hvilka på detta ställe
föreföllo mig lika öfverraskande som intressanta. Då
man i städerna knappast kan gå tvärt öfver en gata
eller in i ett hus utan att höra en polka eller en
vals, trummad på något närbefintligt piano, väntar man
sig icke att på ett ställe som detta höra Beethovens
sonate pathetique, utförd med ett vackert och rent
föredrag. Detta var dock hvad som hände mig. Jag
lyssnade en stund, men snart började en späd barnunge
från rummet inunder att höja sin stämma, hvarvid ett
missljud uppkom, som blef mig outhärdligt. Jag begaf
mig ut, ehuru det var mörkt, och tog de musikaliska
ljuden till kompass för den kurs jag styrde. Jag kom
till ett litet hus, lika obetydligt som de andra, och
satte mig på förstuguqvisten, som befanns derutanför,
samt lyssnade till tonerna under det jag betraktade
månan, som nu stack upp öfver de låga taken. Efter
sonatens slut blef det tyst. Jag satt qvar, i hopp
att den spelande skulle börja något nytt stycke,
då jag i stället fick se en ung man komma gående ur
huset. Aldrig hade månans bleka strimma kommit mig
bättre till pass, ty utom den hade visst ett stort
karambolage ägt rum i den lilla förstuguqvisten. Nu
kommo vi lyckligt förbi hvarandra på behörigt
afstånd, men finnande mig föranlåten att motivera en
apparition, som kanske kunde ådraga mig misstankar,
berättade jag af hvilken anledning jag befann mig här,
och frågade hvem som så vackert utfört den herrliga
kompositionen?

"Det var jag, som nyss spelade", svarade den
tillfrågade med en blyghet, som vore han okunnig om
sin egen skicklighet.

"Man väntar sig ej att få höra dylikt på en plats
som denna. Men ni är kanske resande här?"

"Nej, jag är folkskollärare på stället."

"Det måste vara föga tacksamt med en sådan talang."

"Hvarför det? Den skänker mig ofta förströelse och
vederqvickelse förutom den lilla vinning, den äfven
bereder mig."

Under det vi så talat hade den krokiga gatan, (för att
nyttja en mer storartad än sanningsenlig benämning)
hvilken vi fullföljt, öppnat utsigten öfver ett hus
i bakgrunden af det mörka perspektivet, hvilket,
med fem upplysta fönster i rad, utgjorde en verklig
glanspunkt i detsamma.

"Hvem bor der?" frågade jag min fångade bekantskap,
ty när man icke har annat att göra, blir man nyfiken.

"Postmästaren."

"Hvem är postmästare här?"

"En kapten v. Z..."

"Bevars! Det ser ut som han hade stor societet i
afton."

"Ja, der är bjudning, som det säges till ära för hans
fru, med anledning af Kongl. Majestäts med sista
posten bekantblifna resolution angående qvinnans
rättigheter att få bekläda vissa befattningar inom
post- och telegrafverket."

"Hvad skulle hans fru ha med det att göra, om jag får
fråga? Hvilken svaghet kung Karl än kan ha för könet
i allmänhet, har man dock aldrig hört att han lemnar
det något inflytande på sina offentliga handlingar,
hvarifrån jag förmodar att något undantag ej göres
för postmästarens i X..ås fru."

Den unge folkskolläraren skrattade och sade, att
jag missförstod hans mening, och att saken hängde
tillhopa på ett helt annat sätt, hvilket dock icke
kunde intressera mig."

"Hvarför icke? Allting blir af intresse, som
kan bidraga att förkorta tidens längd på en
gästgifvaregård, och jag prisar min lyckliga stjerna,
som förde er i min väg."

Smickrad, som det tycktes af denna lilla artighet,
svarade min unge bekante: "Ingenting skulle vara mig
kärare, än att kunna göra mig förtjent af ett sådant
bifall, men för att gå i grund med min berättelse
skulle jag kanske taga längre tid i anspråk än ni
skulle vilja skänka mig."

"Gör er inga skrupler i det afseendet, jag
ber! Qvällen är vacker, och ju längre ni vill skänka
mig ert sällskap, ju mera gör ni mig förbunden",
försäkrade jag.

"Ni är mycket artig", sade den unge skolläraren och
började sin berättelse, för hvars sanningsenlighet
jag lägger ansvaret på honom.

"År 1856 kom kapten X... hit. Det är en ärans
man. Enkel och rätt fram i ord och handling. Inom sin
familj och sitt hus är han den bästa och trefligaste
menniska man vill önska sig; glad och fryntlig i den
gamla tidens anda, samt godmodig och välvillig emot
hela verlden, utom då han 
sitter vid postluckan. Då är det som en vredenes
anda for i honom, och han surrar och brummar som
en broms i en tom butelj. Olycklig den som kommer
med ett bref utan frimärke och inte har sina jemna
tolf öre i handen! Då får han bereda sig på att bli
tilltvålad som en rekryt i ledet. Utan tvifvel har
det sina svårigheter för den som grånat i en tjenst,
hvilken, utom paradexercisen på mötesfältet under
ett par sommarmånader, lemnar snart sagdt full frihet
till det oberoende lifvets njutning, att sätta sig på
ett postkontor, för att sortera bref och expediera
väskor. I början var också den stackars kaptenen
alldeles olycklig. Föreståndaren för tjensten under
vacansen lemnade, af förtret att icke erhålla den,
orten ett par dagar efter den nye efterträdarens
ankomst och lemnade denne, helt obekant med dess
handhafvande, att reda sig så godt han kunde. I
sin nöd kallade han mig till hjelp vid den första
expeditionen. Det var ett kolorum på kontoret, som
jag aldrig förglömmer. Alla lösväskorna från trakten
strömmade till. De skulle öppnas och ransakas, allt
i största hast, men postmästarn kände ännu icke
nycklarne till dem. Han passade och han svor. En
var för liten, en för stor; en gick i låset, men
fastnade och stod icke till att få ut igen. Så gick
det gång efter annan, och vi hade femtio väskor
att öppna. Det var roligt må ni tro! Hvart strå af
hans gråsprängda lockar stod på ända. och han utbröt
med verklig pathos: "Är detta ett göra för en 
militär? Fy f--! Ta mig tusan låg jag icke hellre, så
gammal jag är, i skansarne vid Sebastopol! Att gå mot
ryssen vore ett lekverk mot detta förb-- spektaklet!"

Vi profvade och passade begge två, så att svetten stod
oss i pannan, då frun kom in på kontoret. "Hvad ska'
du göra här?" röt kaptenen. "Gå din väg, kära gumma,
ty jag har inte tid att se på dig en gång."

Utan att säga ett ord tog frun en knippa nycklar och
började passningsarbetet.

"Se så, för f--n. Ska' du nu komma och öka oredan? De
fruntimren, de skola då lägga sig i allt, liksom
ingenting kunde ske dem förutan!" brummade kaptenen.

"Der har du en väska öppnad, och der en", sade frun
och räckte honom allt immerfort nya. Hon öppnade väl
sju, innan vi träffade den rätta nyckeln till en. Nu
blef det sourdine på kaptenens brumstämma, och frun
stannade qvar under hela postens expedierande.

Det var verkligen märkvärdigt att se med hvilken
snabb blick hon uppfattade gången af den minutiösa
expeditionen och hvilken ordning hon bringade
deri. Hon träffade nycklarne, som hade hon haft
en slagruta att följa; ordnade brefven efter deras
adressorter, karterade och paketerade dem så qvickt
och behändigt, som hade de varit trådnystan i hennes
sybord.

Som poskontoret är så litet, att underhållet åt en
kontorsskrifvare skulle blifva ganska känbart, har
frun åtagit sig den befattningen. Hvarje postdag är
hon sin man behjelplig på kontoret och då håller han
henne i verksamhet, men är posten väl afslutad, och
de åter befinna sig inom det husliga lifvets krets, då
är han, som jag redan haft nöjet anmärka, ett mönster
af ömhet och förekommande uppmärksamhet emot henne.

För ett par, tre år sedan började vi här bilda ett
skarpskyttesällskap, men då var det vår kapten
som fick lif i sig. Han blef som ung på nytt,
skrufvade upp mustacherna, rätade upp ryggen och
gaf sig ut ibland oss, för att lära oss exercisen
och handgreppen, samt kommendera oss vid våra
öfningar. När dessa inträffade på en postdag fick frun
sköta expeditionen på egen hand, och man påstår att
den aldrig gick raskare och bättre, än då. I spetsen
för vår lilla trupp deremot rörde sig den gamle
kaptenen med sina gråa lockar så käckt och lifligt,
som fisken i vattnet. Det syntes att han kände sig
som i sitt element och att hjertat hängde qvar vid
det gamla yrket.

Nu träffade det sig så, att konungen, som var ute och
reste, blef ett par mil härifrån hindrad i sin väg af
ett inträffadt vattenflöde, som förstörde en bro,
hvilken skulle passeras, hvarför han i hast beslöt
att taga vägen hitåt, på det han till utsatt tid
måtte hinna till stationen för 
ångfartyget, som väntade honom och med hvilket han skulle
fortsätta resan till hufvudstaden. Han anlände,
utan att man hade någon kunskap derom. Vi voro just
ute och exercerade, under vår kaptens anförande,
vid hans ankomst. Vår exercisplats låg tätt utmed
vägen, så att konungen ej kunde undvika att blifva oss
varse. Han befallde kusken att stanna och tillfrågade
en gammal afskedad underofficer, som i detsamma kom
gående, hvad våra militära öfningar hade att betyda.

"Det är skarpskyttar", svarade denne och tillade: "Den
tokenskapen har nu kommit på våra pojkar, att de vilja
leka soldat, hvareviga en, huru gamla de än äro."

Konungen frågade vidare hvem som anförde dem, hvarpå
han svarade: "Det gör kapten, vår nådi' postmästare,
som blifvit ung på nytt, sedan den leken började."

"Har han tid med sådant? Eller är det kanske icke
postdag här i dag?"

"Jo vasserra! I dag går stora posten, men det sköter
frun om och derför kan postmästarn gerna vara ute
och exersera."

Härpå svarade konungen ingenting, utan steg ur vagnen
och frågade hvar postkontoret var. Underofficeren
visade honom dit. Han knackade på luckan och begärde
att få tala med postmästarn. Frun, som icke ville låta
en förnäm främling (hvilket hon lätt kunde förstå att
hon här hade för sig) veta, att hon bestred tjensten
utan sin man, och som hade ett mycket godt och artigt
sätt mot alla, sade att det var omöjligt, emedan han
nu höll på att expediera posten, men frågade hans
ärende.

"Att efterhöra ett rekommenderadt bref."

"Till hvem?"

"Till kapten Frisk."

"Något sådant finnes icke."

"Det måste finnas. Jag vill tala med postmästarn."

"Det låter sig verkligen icke göra. Postreglorna
äro ganska bestämda i det afseendet, och ålägger
honom inga förbindelser i sådant fall under postens
expedierande. Jag har gjort mer än pligten kräfver, då
jag öppnat för er, men jag såg att ni var resande och
ville som sådan tjena er. Att det efterfrågade brefvet
icke finnes, derpå ber jag er vara fullkomligt viss
och kan vidare ingenting göra." Hvarpå hon igenstängde
luckan.

Man vill påstå att Hans Majestät hviskade i mustachen:
"Det var f-- till fru!" men huru man fått veta det
kan jag icke begripa. Det vissa är dock att fru
kaptenskan, som såg främlingen dröja ett ögonblick,
liksom för att besinna sig, ånyo öppnade luckan
och sade: "Ännu en sak kan jag göra för er, nemligen
förfråga om, då det omtalade brefvet anländer, det
skall qvarligga eller ni behagar uppgifva hvart det
skall sändas?"

"Låt det qvarligga!" -- sade konungen och kom bort
till oss, der vi stodo som bäst i exercisen. Han gick
rakt till postmästarn och sade: -- "Hur sköter ni er
tjenst?"

-- "Hvad behagas?" -- sade kaptenen -- "Hvem
har något att anmärka?"

-- "Det har jag".

-- "Hvad? Och i hvilket afseende, om jag får fråga?"

-- "Jag kommer från postkontoret, der man lemnat
mig oriktiga, eller rättare osannfärdiga uppgifter."

-- "Det är omöjligt, ta mig f-- är det så!
Eller med hvem har ni väl talat?"

-- "Med ett fruntimmer, som jag förmodar är er fru."

-- "Då har ni, på heder och ära, fått rätta
besked. "Derom kan ni vara fullt förvissad."

-- "Ni är f-- så säker, min herre, men jag råder
er att icke motsäga mig!" -- sade konungen och
antog en så stolt och vördnadsbjudande hållning,
att man tyckte sig se majestätet genom den civila
rocken. Vi kände alla liksom tryckningen af
en hemlig kraft och förstodo att vi hade en mäktig
herre för oss. Endast kaptenen visade sig
stålsatt för inflytandet deraf och sade,
utan att låta märka någon försagdhet:

-- "Var god och säg mig hvari den vilseledande
uppgiften skulle bestå, öfver hvilken ni beklagar er!"


-- "Er hustru sade mig, då jag begärde att få tala
med er, att det icke lät sig göra, emedan ni vore
sysselsatt med postens expedierande; och här finner
jag er upptagen af hvad som på intet sätt tillhör er
tjenst."

Kaptenen skrattade. "Ack, inte annat!" sade han
derpå. "Hvilken god hustru får icke tusende gånger
göra sig skyldig till vilseledande uppgifter, för
att öfverskyla sin mans svagheter? Är ni gift, kan
ni icke skrifva på annan räkning än vår lyckas och
hennes förtjenst att så sker, ty nog ha vi hennes
öfverseende att tacka för mången opåtald frihet."

"Är det ni eller er hustru som fått
postmästaretjensten här?" frågade konungen allvarsamt.

"Det är blott en som eger rätt att tala till mig ur
denna ton", sade postmästarn, alltjemt bibehållande en
fattning, hvilken jag i denna stund tror mer härrörde af 
en låtsad än verklig okunnighet om hvem han hade för sig.

"Och om ni såge honom här för er?"

Så skulle jag svara honom: "Det är jag, men jag vill
nu i underdånighet ha äran underrätta Ers Majestät,
att gamla militärer äro föga passande att tjenstgöra
vid luckan. Få äro de som duga dertill, men ännu
färre de hvilka hafva så goda händer att förtro
sin tjenst i som jag har. Min kontorsskrifvare,
derpå kan jag sätta min ära i pant, gör hvarken
kronan eller mig några fuffens. Under de sex åren
jag genom dess händer skött detta postkontor har
aldrig kunglig poststyrelsen haft någon anmärkning
att deremot anföra. Hvad åter det beträffar att ers
majestät här finner mig upptagen med hvad som icke
tillhör min tjenst, kan det visserligen hafva sin
riktighet, för såvida det gäller den nya; men nu är
det så beskaffadt, att hjertat hänger qvar vid den
gamla, och der jag ännu kan verka i den, der känner
jag mig i min kallelse. Hade inte lockarne grånat
och de unga i regementet sett snedt på den gamle,
hade jag ännu burit pliten vid sidan och varit med på
mötena, och lydt reveljen. Men det är ungdomens tid
nu! Då jag här såg dessa unga män, som ville bilda en
skarpskytteförening, börja öfva sig i vapnets bruk
och exercisens tempo, då grep mig en oemotståndlig
håg att sätta mig i spetsen för dem. Det var som en
stråle af mitt ungdomslifs solsken ännu trängde in i
min ålderdoms skymning, och att glädja sig i den kan
jag icke tro, att vår unge konung skulle missunna en
gammal tjenare."

"Och det gör han icke heller. Du hör det af hans egen
mun", sade konungen och klappade honom på axeln.

Postmästarn gjorde militärisk honnör, utan att
visa sig det ringaste förbluffad och sade:
"Jag hade alltså rätt i min tro."

"Det är ruter i dig gubbe; det tycker jag om. En
hustru har du som duger. Har du också barn?"

"Kronans män äro det aldrig utan. Jag har tre. Döttrar
allesamman."

"Inga söner, det är skada! Dock, vi vilja hafva de
unga flickorna i nådig åtanka."

"Bara barnungarne, ers majestät. Korta klädningar
och långa flätor."

"Så mycket bättre! Ni kan då med större säkerhet
hoppas på gyllene framtidsdagar för dem! Och nu
farväl!" Konungen skakade kaptenens hand, nickade
vänligt åt vår trupp och ilade raskt bort.

Kaptenen såg efter honom, strök sig om
mustacherna och mumlade några otydliga ord, hvilka
lika väl kunde tolkas: "Bevara oss milde Herre
Gud!" som: "Vi hoppas på ditt löfte fast!" och
vi uppstämde ett niofaldigt Hurra!

Under denna berättelse hade vi hunnit nära fram emot
det illuminerade huset, der postmästarens bodde. Här
tillfrågade mig den unge skolläraren, om jag på
egen hand hittade vägen tillbaka?"

"Huru så?" svarade jag. "Skulle edra vägar gå åt
annat håll, beder jag er ingalunda göra er besvär
med att längre följa mig."

"Besväret kommer ej i fråga, men saken är den,
att som jag ger undervisning i musik till de tre
döttrarne, brukar jag stundom vara bjuden i huset och
är det äfven i afton, och som postmästaren är mycket
nogräknad med klockslaget och
jag redan öfverskridit den utsatta tiden, fruktar
jag att se honom missnöjd om jag skulle dröja
ytterligare."

"Utsätt er icke för det, min bästa herre! Ni har
förkortat en god stund af qvällens längd, och jag
skulle vara otacksam om jag ville uppehålla er ett
enda ögonblick längre."

Vi stodo nu under de upplysta fönstren, då vi
hörde ett af dem öppnas och en väldig basröst säga:
"Är det ni, herr Bergström?"

"Ja!" var min ledsagares svar.

"Nå ändtligen! Ni skall veta att ni är efterlängtad
här. De unga sitta och vänta på reveillen till en
vals. Var ni inte bjuden till kl. 7? Hon går nu till 8."

"Om förlåtelse!" tog nu jag till orda. "Det är inte
herr Bergströms fel att han fördröjt sig, det är en
resandes, hvilken lagt embargo på hans sällskap
och härmed gör er sin ursägt och underkastar sig er
vrede."

Med dessa ord skildes jag från min nygjorda
bekantskap och återtog vägen till gästgifvaregården,
der jag hoppades att min souper skulle stå mig till
möte. Men jag hade icke gått långt innan jag hörde
steg bakom mig och upphanns af tvänne karlar. "Det
är han", sade den ene med en röst som jag allt för
nyss hört, att den skulle lemna någon gissning öfrig.

"Min herre", sade nu basstämman, af hvilken mina
öronhinnor äfvenledes för nyligen afficierats, att
jag skulle tvifla på hvem den tillhörde, "om ni skulle
finna det trefligare att tillbringa aftonen i ett
tarfligt hus, bland en liten krets af hyggligt folk,
än på gästgifvaregården, så är ni välkommen hos mig,
postmästaren i X...ås."

"Min herre ... herr kapten och postmästare
..." stammade jag, helt förbluffad öfver en så
förekommande artighet, "jag tackar ödmjukast! men
... men ..."

"Ni har inte lust! Ja så! ödmjuka tjenare då min herre!" 

Den berättelse hvarmed den unge skolläraren
regalerat mig, hade stämt mig så till postmästarens
fördel, att jag icke kunde motstå begäret att göra
hans personliga bekantskap då detta så oväntadt erbjöd
sig, "Ni bedrar er", svarade jag "men obekant som
jag är, och i reskläder ..."

"Etikettens formaliteter existera icke i X...ås. Jag
skulle annars icke gått er så oförskräckt på
lifvet. Jag hörde af denne unge man, som sällskapat
med er, att ni icke hade utsigter att komma längre
i qväll, att ni fann tiden lång och att ni var en
hygglig karl. Detta har föranledt min fråga, och ni,
ni gör som er bäst tyckes."

Jag antog den enkelt framställda bjudningen, sade mitt
namn, (hvars heraldiska klang inom parentes sagdt,
tycktes slå fördelaktigt an på kaptenen, och med hvars
genealogi han, tack vare Anreps ättartaflor! var
ganska hemmastadd) och lät honom så införa mig i
sin familj och gästkrets. Den angenämaste stämning
rådde, och den enklaste och hjertligaste umgängeston
gjorde sig der gällande. Sedan téet var intaget
och dess aromatiska ånga fördunstat, kom punsch in,
då kaptenen, sedan gästerna tagit sina glas, höjde
sitt och sade: "Mitt herrskap! Jag är ingen talare,
men jag gör så godt jag kan. Hvar fågel sjunger
efter sin näbb. Den gamle knektens vältalighet är
lakonisk och han känner blott en klimax: "framåt,
marsch." Vid ljudet af den klappar hans hjerta med
fördubblad styrka och det är fallet med mitt i denna
stund. Mitt herrskap, vi ha en konung, som aldrig
förglömmer hvad detta rop innebär. Han har nyss
gifvit prof derpå. Och hvem gäller det? Icke oss,
mina herrar, utan våra fruntimmer. Kunglig Majestät
har vid riksdagen, såsom vi alla af tidningarne
känna, tillåtit dem att, under vissa förhållanden,
få sköta post- och telegraftjenster; det är, menar
jag, ett framåt: marsch! för dem till eröfring af
ett bröd och en bergning, hvaraf vi ofta lemna dem
i saknad. Låtom oss icke afundas dem, utan tänka
på att vi hafva hustrur och döttrar, hvilka dessa
fördelar kunna komma till godo, och derför egna vår
storsinnade och välviljande konung vår underdåniga
tacksamhet! Men, mina herrar, han skulle icke uttalat
ordet, hade icke våra fruntimmer bildat en falang,
som kunnat följa det, hvarför vårt erkännande bör
också tillhöra dem och det vett och den intelligens
som vi så länge velat förneka dem. Jag 
hoppas att icke förnärma Hans Majestäts höga värdighet, då jag 
i den skål vi tömma till ära för hans rättvisa regemente 
äfven ber att få förena en för de qvinnor, hvilka vi finna i 
den nämnde falangen." Och med en blick på sin fru, hvilken 
jag icke skulle förstått utan den unge skollärarens 
berättelse, tömde nu postmästaren sitt glas. Vi följde alla hans 
exempel.

Sedan både värden och värdinnan med ungdomlig glättighet 
lifvat sällskapets stämning, bjöd jag vid det slutliga 
uppbrottet dem, liksom den unge skolläraren, ett hjertligt farväl, 
och lemnade morgonen derpå X...ås, oviss om jag någonsin 
mera skulle få återse det, men medförande derifrån ett minne, 
som alltid skall räknas såsom ett bland de angenämare från 
mina småresor inom mitt fädernesland. 

*



Vegetationsbilder.

Behofvet af en stimulerande (lifvande) dryck måste vara 
djupt grundadt i den menskliga naturen, ty alla jordens folkslag 
ha vetat förskaffa sig något i den vägen och just hos menniskor i urtillståndet 
uppträder denna lidelsefulla förkärlek för rusande drycker starkast. Men så har 
också naturen, åtminstone i de varmare länderna, icke gjort anskaffandet deraf 
särdeles svårt. Många saftiga frukter behöfde endast pressas ut, för att lemna 
något, som föll bättre i smaken, än vatten, och åtskilliga träd, isynnerhet de 
talrika palmarterna, äfvensom björk och lönn låta, när de borras, framvälla en 
mängd söt saft.

I den heta zonen trifves icke vinstocken, men naturen gaf derstädes med rund 
hand mången annan växt, hvars saft genom frivillig jäsning lemnar en vinartad 
dryck. Palmernas utmärkta växtfamilj, af hvilken redan 450 arter äro bekanta, 
hör framför allt hit. Palmvinets lof finner man redan i de äldsta indiska sagor 
och sånger; man dricker det i Arabien samt en stor del af Afrika och lika så 
omtyckt är det på de vestindiska öarne, äfvensom i Brasilien, hvarest kokospalmen 
flitigt odlas. I Mexico och Peru uppträder jätteagaven i 
palmernas ställe. Der bananen eller sockerröret förekomma, 
lemna också dessa växter en mycket omtyckt dryck, i början 
söt och mousserande, men efter jäsningen besk och rusande.

Tropiska träd och växter:till höger bananen; framför den melonträdet; bakom detta kalebassträdet;i bakgrunden kokospalmen;  till venster i förgrunden agavearter, jemte former af aloe och cactus.

Men låtom oss vända oss emot en annan phas af 
växtverldens under och några ögonblick lyssna till hvad en resande 
i Californien berättar.

Han skrifver: "Hvem reste väl i Californien, utan att 
besöka den berömda skogen af jättecedrar? Fyra hundra 
stammar af Sequoia gigantea spira, höga som torn, upp 
i luften. Mera än två hundra af dessa skogsgiganter ha mellan 
tretiosex och nitio fot i omfång. Jag såg en, som låg på 
marken, ett skogens kolossala lik; den var åtta gånger högre än ett femvåningshus, 
tvåhundra tjugofem alnar lång och mätte sextio alnar i omfång. Sannolikt är detta 
det högsta träd, som någonsin höjde sig på jordytan, och dess ålder kan icke belöpa 
sig till mindre än fyratusen år. Att man i en del af ett från Sequoia afskaladt 
barkstycke i San Francisco uppställt ett piano och att tio par funno plats att 
dansa i denna balsal af trädbark, är ett bekant factum. I kristallpalatset i 
Sydenham har man exponerat barkstycken af en californisk ceder, der hvar och en 
kan öfvertyga sig, att uppgifterna öfver omfånget icke äro det ringaste 
öfverdrifne. Ännu i full växtlighet fann jag "skogens fader", på hvars ofantliga 
stam man nedtill afskalat barken.

I grefskapet Calaveras reser sig äfven en skog af dylika jätteträd, 
hvilka amerikanarne beteckna som Mammuth-träd, och i sjelfva 
verket erinra de oss om fornverlden, ty hvad Mammuth-djur och 
Mastodonter representera för djurriket, det göra dessa giganter 
för växtriket.

Jag besökte sedermera en landtbruksutställning i Sacramento. 
Der såg jag äpplen, som hade halfannan fot i 
omfång; vindrufvor, hvars bär voro så stora som valnötter, gula 
rofvor af mera än tre fots längd och tjocklek i proportion 
samt runda pumpor, öfver tvåhundra skålpund tunga. Från 
Los Angelos voro sända pisang och ananas, hvilka jemte oändligt 
mycket annat gaf ett vittnesbörd om californiska jordens 
otroliga fruktbarhet.

*
“Skogens fader.“Californisk jätteceder.




“Gamla minnen.“
Tecknade af Sylvia.


"Du ber mig, kära barn, att jag skall omtala mina
fordna lefnadsomständigheter. Rätt gerna vill jag göra
dig till viljes, men jag fruktar du ej skall finna
något intresse vid att åhöra min enkla berättelse."

När man låter tanken granskande genomila de flydda
åren, finnes det alltid några vissa händelser,
som framför andra ha berört vår själ och der lemnat
outplånliga minnen. Det är blott dessa jag helt kort
vill vidröra.

En blommas doft ... en sakta, smekande vind ... en
förut hörd melodi ... huru lätt kunna de ej åter
uppväcka hågkomster, som uppfylla oss med vemodsfull
saknad och längtan.

Men det finnes äfven liflösa ting, som kunna uppväcka
dylika känslor, och vid hvilka man kan fästa sig med
en sorts vänskap. Jag har känt personer, som utan en
viss favoriserad ländstol, ett särskildt förtroligt
soffhörn, en gammal beqväm nattrock o. s. v. ej ha
kunnat finna någon hemtrefnad.

För min del har jag med förkärlek fästat mig vid en
ring, i hvars gnistrande stenar, likasom en magisk
kraft gömmer sig. Huru ofta har icke dess glans
återfört lugnet i min själ, eller för mina tankar
framkallat förflutna lyckliga tider och bilderna af
dem jag en gång så högt älskat.

Du ler, när jag talar om en sådan tid. Sedan ögonen
förlorat sin glans, kinderna sina rosor och håret
sin färg, finner du det måhända djerft, att jag
vågar påstå, det också för mig kunna finnas ljufva
minnen och hågkomster. Men tro mig: hvarje hjerta har
sin egen historia, och romanerna äro kanhända ej så
mycket uppfyllda af dikt, som man ibland föreställer
sig. Äfven i min lefnadshistoria, huru enformig den
än må vara, finnas ögonblick, då oförutsedda händelser
bilda och utveckla sig. Men nu till saken:

Mina barndomsminnen äro alla utan någon vidare
betydenhet, och jag växte upp, som en ung telning,
värmd och vårdad af ömmaste föräldra-kärlek. Vi voro
bosatta i Göteborg, der min far var en rik och aktad
köpman. Af fem barn, var jag det enda, som återstod
dem i lifvet ... ej underligt således, att våra
känslor uteslutande rörde sig kring hvarandra. Vid
sexton års ålder blef jag comfirmerad. På denna
vigtiga dag tryckte min far en ovanligt vacker och
dyrbar brillantring på mitt finger. Med halfhög röst
hviskade han:

"Glöm aldrig, kära Lovisa, vigten af de löften du nu
går att afgifva ... sök att ständigt kunna uppfylla
dem ... Gud välsigne dig!"

Rörd och snyftande slöts jag i mina föräldrars
armar. När jag sedermera, genomträngd af den heliga
stundens vigt, afgaf mina löften, förestafvades de af
den innerligaste öfvertygelse och det allvarligaste
uppsåt att hålla dem.

Härefter kom snart min tid att "föras ut i
verlden". Mitt lif var likt en fortsatt blomsterkedja
af nöjen och lustbarhet: jag beundrades och
afundades. De enda moln, som någon gång kunde
fördystra min lefnadshimmel, voro mina afskedade
friares molnhöljda pannor. Så försvunno tvänne år.

En afton vid hemkomsten från en större bal, kände
jag en förunderlig hjertklappning, som tilltog ju mer
jag öfvertänkte dess orsak. Jag kunde icke sofva och
ändå drömde jag vaken ... drömde att jag älskade och
var älskad. Först emot morgonen tillslöt sömnen mina
ögon; då jag uppvaknade hade det redan lidit långt
fram på dagen, och min mors tankfulla ansigte var
lutadt öfver mig.

"Du sof så oroligt, men såg ändå så lycklig ut, att
jag ej hade hjerta till att väcka dig ... troligtvis
några reminiscenser från balen?" tillade hon leende.

"Ja", svarade jag rodnande, "och jag tror till
och med, att framtiden lyfte på en flik af sin
hemlighetsfulla slöja."

"Och du såg?"

"Idel ljusa och glada taflor", svarade jag, i det
jag smågnolande började göra min toilette.

Min mor skakade på huvudet, menade det verkligen
vore på tiden att jag blefve lite förståndigare;
och att jag borde behjerta en del framtidsfrågor,
samt ej för mycket leka med lifvets allvar.

Det var en aftonstund, få dagar härefter. Hela
vår eleganta våning var upplyst, och musikens toner
brusade genom balsalen. Trött och varm hade jag dragit
mig tillbaka i ett mer aflägset kabinett, som endast
upplystes af en blå lampa, hvilken likt månstrålar
kastade en dallrande halfdager öfver föremålen. Jag
var dock icke ensam. Vid min sida, i den lilla
förtroliga soffan, satt en ung man. Bekännelsen
om ömsesidig kärlek hade nyligen halkat öfver våra
läppar, och vi hade njutit af stundens lycksalighet,
då tvänne själar funnit och förstå hvarandra. Våra
första förtroliga tankar voro vexlade, och djupt
blickade vi i hvarandras ögon, 
för att öfvertyga oss, det vår sällhet var verklig
och ... vi logo mot denna verklighet.

Han höll min hand sluten i sin; mekaniskt drog han
den ring från mitt finger, som min far skänkte mig på
min komfirmationsdag. Då han åter ville påsätta den,
hviskade jag:

"Behåll ringen, till ett minne af denna stund,
eftersom den är den enda småsak, hvilken för mig har
något synnerligt värde. Må vår kärlek likna diamantens
i renhet och varaktighet!"

"Ja, må vår kärlek likna den i renhet och styrka
... men varmare ..." svarade han leende, och tryckte
en eldig kyss på mina läppar.

*

Mitt val af make behagade dock icke min far; han
nekade helt tvärt att lemna sitt samtycke till
vår förening, talande om min fästmans fattigdom och
oförmåga att, som lönlös häradshöfding, kunna försörja
en familj. Jag svarade härpå: att det visserligen
vore sannt det min fästman saknade förmögenhet, men
han hade hvad som vore långt bättre: arbetsförmåga
och skicklighet. Till allt detta skakade min far
blott på hufvudet.

Med ett bortskämdt barns hela häftighet, som ovandt
vid att någon önskan kunde röna ett så afgjordt
motstånd, började jag gråta och förtvifla. Mina
rödgråtna och bedjande ögon bevekte honom till slut,
så att han utbrast:

"I Guds namn, barn ... jag ger efter ... må du få din
vilja fram! Det var blott omtanka för ditt eget bästa,
som gjorde mig så obeveklig för din önskan ... Jag
hade hoppats se din framtid bättre betryggad, än som
nu blir fallet. Din käre Erik, i all ära, så tror
jag icke ..."

"Annat än han skall blifva den mest tacksamme, lydige
och kärleksfulle son pappa kan önska sig", afbröt
jag höljande honom med kyssar och till hälften rädd,
att han skulle återtaga sitt gifna samtycke.

"Pappa talar så mycket om rikedom", tillade
jag skämtande, "nåväl, är då icke jag en rik
arftagerska? men", tillade jag allvarsammare, "må den
tiden vara rätt långt aflägsen, då jag i verkligheten
tillträder någon förmögenhet! För resten kan jag heligt
försäkra, att jag vid Eriks sida föredrager fattigdom
och försakelse, än skild från honom vällefnad och
nöjen."

Min far omfamnade mig hjertligt, kallade mig för en
barnslig och svärmande toka, och syntes nu nästan
lika lycklig, som jag sjelf.

Derpå skyndade jag till min mor, för att gifva henne
del af denna glada och fröjdefulla nyhet.

En mor ser alltid mera på sina barns inre lycka,
än på yttre fördelar -- hon dömer med hjertat och ej
med det resonerande förståndet. Så också här. Jag hade
icke allenast haft en öm förtrogen till mina bekymmer,
utan äfven en ifrig förespråkerska hos min far.

Hvad Erik beträffar, var han känd som en ganska
framstående ung man. Han var icke bosatt i min
födelsestad, utan blott på besök hos några slägtingar,
med hvilka jag dagligen var tillsammans; och på detta
sätt underhölls det häftiga intryck jag erfor, redan
ifrån första stunden jag såg honom.

Väl spordes en och annan hviskning om, att han
i Upsala och Stockholm lefvat ett nog gladt och
öfverdådigt lif; likväl var det endast lösa
förmodanden, och ingen lyssnade egentligen
härtill. För öfrigt motsade hans exemplariska
uppförande alla dylika förklenande omdömen. I mitt
hjerta hade han dessutom vunnit en så säker plats,
att icke någonting hade kunnat förjaga honom derutur.

I största hast skref jag en biljett, som kallade Erik
hem. Han kom ögonblickligen.

Öfvergången från tvifvel och ångest var så
ljuf ... den hade, om möjligt, lärt oss i ännu
högre grad värdera vår sällhet.

Ingenting i verlden kunde nu åtskilja oss, vi ansågo
oss som de lyckligaste varelser under solen ...

Vårt bröllop utsattes till ett halft år
derefter. Småningom nalkades denna tidpunkt. Min fars
lynne hade de sednaste månaderna varit oroligt och dystert. 
Förgäfves frågade jag efter orsaken -- han svarade, det han
hvarken vore sjuk eller misslynt. Ibland, när han
icke trodde sig vara observerad, betraktade han mig
med ett uttryck, som förorsakade mig den oroligaste
hjertklappning. Hvad var å färde?

Som mina frågor tycktes besvära mina föräldrar,
upphörde jag slutligen dermed, men min oro stillades
icke härigenom ... Jag blef rof för en ångest,
hvilken jag hvarken kunde ge form eller namn.

Straxt efter vår förlofning hade Erik rest till
Jönköping, men hade under tiden gjort oss flera korta
besök. Emellertid brefvexlade vi flitigt, likväl
kom jag dock aldrig att vidröra den förstämning som
herrskade i hemmet. Min käraste sysselsättning hade
blifvit att med all ifver arbeta på min utstyrsel,
och Erik började i sina bref redan tala om lysningens
uttagande och bröllopsdagens bestämmande.

Så stodo sakerna, då en dag min fars dystra lynne
var märkbarare än någonsin.

Efter middagen drog han sig tillbaka på sitt
arbetsrum, dit min mor snart följde honom. Jag märkte
tydligt, att någonting ledsammare än vanligt var å
färde. Ovisshetens qval kunde jag ej längre fördraga
... I afsigt att bedja dem icke utesluta mig ur deras
förtroende, att säga dem det jag vore beredd på allt,
nalkades jag dörren ... men den var tillriglad.

Det dröjde dock icke länge innan jag hörde min mors
lätta steg. Jag sprang upp och kastade mig snyftande
i hennes armar.

"Barn, du vet då redan ..."

"Jag vet blott att mina föräldrar uteslutit mig ur
sitt förtroende, och att jag lider vid att ej få dela
deras sorg och smärta", utropade jag ömt förebrående.

"Icke uteslutit min Lovisa, men det hade ju kunnat
vara möjligt, att vi icke behöft göra en nu nödvändig
bekännelse ... Din far är utan räddning ruinerad
... han måste göra cession." Hennes röst var
halfqväfd af tårar.

"Min aning besannas således", svarade jag med lättadt
hjerta; "ty jag vet icke hvad för många rysliga
föreställningar min fantasi skapat under de sednaste
timmar, som föregick detta meddelande."

"Du förstår hvad din far måste lida", hviskade hon sakta.

"Låt oss skynda till honom", utropade jag och ilade
i samma ögonblick till hans sida.

Min far satt framför skrifbordet, en mängd papper
lågo kringströdda, och han skref med brådskande
ifver. Jag betraktade honom några sekunder, innan
han kastade bort pennan och vände sig till mig. Hans
kinder voro askfärgade, pannan hade rodnat under
tankarnas tyngd, som arbetade derinne.

"Mitt barn, min stackars Lovisa", sade han och öppnade
sin famn, i hvilken jag ångestfullt kastade mig. --
"Stunden är kommen, då jag icke längre kan dölja för
dig, att mina affärer äro förstörda. I morgon skall
hela staden känna vår olycka. Redan för ett år sedan
började jag göra betydliga förluster. Tvänne hus i
Marseille, med hvilka jag haft vidlyftiga affärer,
hafva i dessa dagar gjort cession ... i dag på
morgonen erhöll jag bref härom ... till följe häraf
måste jag i morgon inställa mina betalningar ..."

Hans stämma var bruten och ögonen fuktades.

Min mor talade många tröstfulla ord. Hon talade om
den tacksamhet de borde känna för den ostörda lycka,
som så länge varit oss beskärd, och huru orätt det
vore, att så uteslutande fästa sitt hjerta vid det
timliga goda, att man i pröfningens stund modlöst
skulle duka under.

"Ack", utbrast min far. "Det är ej för egen del,
som mitt bröst sammanpressas. Jag sörjer blott öfver
den bekymmersfulla framtid, som väntar er, och för
de många olyckliga, hvilka komma att lida genom vårt
fall. Jag tycker mig redan kunna höra deras suckar
och se deras tårar!"

Åter talade min mor tröstens ord. Talade om den
samvetsgranna redlighet, som alltid utmärkt alla hans
handlingar. Allt mera lugnad och tröstad hörde han på
henne. Men natten var lång, och ingen af oss tänkte
på att gå till hvila.


Morgondagen kom ... denna för framtiden så
betydelsefulla dag var slutligen öfverstånden.

Så fort jag förmådde skref jag till min fästman om
den sorgliga utsigt, hvilken för tillfället gjorde
vår förening omöjlig. Sjelf nästan tröstlös, sökte
jag intala honom mod och förtröstan på framtiden.

Huru längtade jag icke efter hans svar. En
afton hade jag dragit mig tillbaka i det lilla
kabinettet, som allt sedan min förlofning varit mitt
älsklingsrum. Eftertänksam satt jag på soffan. Hvilka
förändringar hade ej inträffat den sednaste veckan,
huru allvarligt började icke nu mitt lif att gestalta
sig, huru förändrade mina egna tankar och åsigter.

En af våra tjenare inkom då och lemnade mig ett bref.
Jag igenkände Eriks handstil. Kuvertet innelöt något
hårdt ... mitt afstadnade hjertas slag sade mig
brefvets innehåll, utan att jag behöfde genomläsa
detsamma. Förseglingen bröts ... jag misstog mig
icke: min första gåfva blixtrade emot mig.

Med konvulsivisk häftighet fattade jag ringen. I min
harmfulla smärta, hade jag velat kasta den långt
bort ... hade jag velat krossa den under mina
fötter.

Huru länge jag satt så förstenad och tillintetgjord,
betraktande den återsända trohetspanten, vet jag icke
... Jag vet blott, att jag småningom uppvaknade från
alla mina sköna framtidsdrömmar, och huru jag utan
illusioner började tänka på den nakna och hopplösa
verkligheten. Förbittringen gaf vika för den lugna
eftertankan. Jag ihågkom den stunds högtidlighetsfulla
betydelse, då min far välsignande gaf mig den nu
tillbakasända ringen, och jag försökte rusta mig
med mod och fattning att kunna bära hvarje pröfning,
som den högste behagade pålägga mig.

I den matta halfdager, som föregår våra korta
sommarnätter, började jag läsa den smärtande
skrifvelsen, hvilken bland annat innehöll:

"Älskade ... i det jag afsäger mig rättigheten att
äga dig, afsäger jag mig all verklig lycka. Vår
ömsesidiga kärlek har förädlat hela min varelse,
och dock måste jag försaka den största sällhet,
den renaste och ljufvaste känsla jag någonsin egt.

Ehuru ung, ha dock stormande passioner rasat i min
själ ... jag vet och känner att i din närhet skulle
de ha blifvit söfda till ro och förskingrade. Men,
för mig finnes ej något hopp på framtiden, emedan mitt
öfverdådiga lefnadssätt inkastade mig i vinglerier och
mina skulder äro betydliga. Fordringsägarne ha blott
afhållits från att lagligen söka mig, genom vissheten
det jag stod i begrepp att göra ett rikt parti.

Då du emottager detta bref har jag, för att undvika de
obehagligheter, som vänta, lemnat fäderneslandet. Jag
reser till Hamburg, der jag hoppas få en fördelaktig
plats" ...

Nu föll brefvet ur min darrande hand, det svartnade
för mina ögon, och jag sjönk medvetslöst ned mot
soffkuddarne.

Då jag återvaknade till medvetande, låg jag i min
säng och omgafs af mina bekymrade föräldrar.

Att ej för mycket oroa dem, sökte jag till någon
del dölja min djupa förtviflan. Jag glömde, att
den brutna förbindelsen beröfvade mig all tanke på
framtida sällhet, för vissheten att den jag älskade
var olycklig, flyende, kanske förföljd ...

Huru långsamma och dystra förgingo ej hädanefter
dagarne, under hvilka jag hjelpte min mor att anordna
vår hädanefter så anspråkslösa bostad.

Från Erik erhöll jag ingen underrättelse. Man talade
väl omkring mig, öfver det tvetydiga sätt, hvarpå
han begifvit sig utrikes, men man var dock så försynt
att ej direkte säga någonting derom till mig.

Ett år hade förgått, sedan ofvan beskrifna
skickelsedigra tider.

Min far hade börjat en kommissionshandel, hvarigenom
vi hade en tarflig utkomst. Vi lefde i stilla
indragenhet, och få voro de vänner, som uppsökte oss.

Genom några bekanta blef jag tillbjuden en
fördelaktig plats på landet, som sällskap till en
rik brukspatronsenka, fru Holm.

Jag ville ej antaga tillbudet, ty mina föräldrar
behöfde mig så väl. Men de återigen blefvo förtjusta
öfver det ombyte på vistelseort som tillbjöds mig,
och försäkrade att mina bleka kinder sqvallrade om
behofvet att inandas landtluft.

För att göra dem till viljes, antog jag således
förslaget, och kom blott sällan på korta besök
till hemmet. Hos fru Holm qvarstannade jag i fem
år. Orsaken hvarför jag ej förr återvände till mina
föräldrar var, att Erik, redan efter tvänne års
bortovaro, flyttade till en egendom ej långt från
G--. Han var då gift med en ganska rik flicka ifrån
Hamburg. Hans embetsmannabana var naturligtvis stängd,
men sedan han betalat sina fordringsägare, hade han
nog småningom återvunnit allmän aktning, såvida han
icke börjat föra ett öfverdådigt lefnadssätt och
störtat sig i oädla förströelser. Detta smärtade mig
djupt; ty ännu älskades han af mig, och jag bäfvade
för ett tillfälligt sammanträffande.

Emellertid insjuknade plötsligt min far. Genast vid
underrättelsen härom skyndade jag hem, och kom blott,
för att emottaga hans sista farväl, och för att se
honom dö.

Min mor, som en längre tid varit sjuklig, hade,
under de dagar hon vakat öfver min far, ådragit sig
en allvarsam förkylning, hvarför hon, kort före hans
begrafning, insjuknade i en svår och häftig feber.

Hvilka sorgliga månader följde ej nu! Till en början
trodde jag mig äfvenledes förlora min mor ... och
äfven sedan verklig fara upphört, tillfrisknade hon
blott helt långsamt.

Genom en gammal vän, som ofta besökte oss, hörde jag
att Eriks affärer började blifva mycket intrasslade,
och att det kommit derhän, att han varit tvungen
sälja sin vackra egendom, och att han nu icke ens
kunde honorera en revers på 200 rdr, för hvilken
han hotades med bysättningsutslag. Jag gjorde mig
närmare underrättad ... det fanns ingen öfverdrift
i berättelsen.

Full af oro började jag öfvertänka, om jag ej på
något sätt kunde skydda honom för den skandal som
hotade. Våra små tillgångar voro nästan slut; äfven af
de årsbesparingar jag lyckats göra, var icke mycket
öfver. Genom ofvan omtalade vän lyckades jag dock
sälja min ring, hvilket var det enda värdefulla jag
hade sedan fordna tider: infriade förbindelsen och
i det jag sände den öfverkorsad till Erik, lät jag
honom veta, att en bekant, som intresserade sig för
hans välgång, gjort denna lilla tjenst.

Emellertid funderade jag allvarligt på att afflytta
från G-- till en liten stad, som blott låg en half mil
från den egendom, der jag konditionerat, och hvarest
jag funderade på att inrätta en liten kramhandel. Fru
Holm, som intresserade sig för min fortkomst,
lånade mig ett litet kapital. Härigenom blef jag
småningom i stånd, att arbeta oss till ett visst
välstånd. Desslikes hade jag den glädjen erfara,
det Erik, sedan han sålt den stora egendomen och
hans affärer blifvit ordnade, arrenderade för det
lilla öfverblifna kapitalet ett mindre landtställe,
som han skötte med omtanka och flit; helt och hållet
egnande sig åt sin familj.

Min mor tillfrisknade icke helt och hållet efter sin
svåra sjukdom, och redan tvänne år efter vår flyttning
till W-- begret jag hennes förlust.

Huru ensam och öfvergifven kände jag mig ej hädanefter
... med ingen kunde jag samtala om hvad som låg mig
på hjertat.

En dag, då jag mer än vanligt nedtyngdes af mina
sorger, erhöll jag ett litet paket. Helt förströdd
bröt jag detsamma. Döm om min förvåning, ja,
min glädje, då jag öppnade en liten ask, och min
confirmationsgåfva liksom smålog emot mig.

Jag helsade och kysste den, som en kär
förtrogen. Ingen skrifven rad fanns, hvarifrån jag
kunde hemta någon upplysning ... men mitt hjerta hade
en aning, som uppfyllde det med en sorts sällhet.

Sedan denna tid daterar sig min rings underbara
förmåga, och då allt för smärtsamma hågkomster hopa
sig i min själ, behöfver jag blott kasta en blick på
densamma, för att känna mig lugnad och tröstad.

Småningom återvann mitt sinne sin jemnvigt. Lugn och
nöjd kunde jag tänka på det förflutna och det
närvarande . . . jag hade funnit frid med mig sjelf.

Elfva år voro förgångna, sedan murgrönan på min mors
graf började knoppas och skjuta skott, då jag erhöll
ett bref från Erik. Han sade sig vara sjuk och döende
och bad derför innerligt, att ännu en gång få återse
mig. Hans hustru var död för trenne år tillbaka,
kort efter hon gifvit lifvet åt en liten flicka,
till följe af en häftig förskräckelse vid att deras
äldsta barn, en son, vådligen omkommit.

Bedröfvad och upprörd skyndade jag att efterkomma
hans önskan.

Erik var ännu qvarboende på den lilla aflägsna egendom
han arrenderat, hvilken låg i en väcker, skogbeväxt
trakt i södra delen af Småland.

Efter tvänne dagsresor anlände jag en aftonstund till
"Furutorp". Jag infördes genast till den sjuke. Det
är omöjligt att skildra detta återseendets ögonblick
. . . nitton år hade försvunnit, sedan vi skiljdes åt.

Sommarsolen kastade sin nedgående purpurglans och
belyste skarpt föremålen. På en enkel säng hvilade den
utmerglade gestalten af den jag en gång . . . ack,
nej! af den jag ännu så högt älskade. Han var
förberedd på min ankomst . . . O, huru förändradt
var icke hans utseende; blott de mörka ögonen voro
sig lika, men den jordiska glöden hade slocknat och
lemnat rum för den himmelska klarheten. Tigande sågo
vi på hvarandra . . . hvilka minnen genomträngde ej
våra själar.

Jäg satte mig utmed hans sida och fattade den
feberheta handen. Huru mildt smålog han icke,
huru ömt bad han mig att glömma och förlåta alla
de lidanden han förorsakat mig.

Han tryckte min hand till sina torra läppar och
kysste derpå sakta min ring, som en gång varit den
trohetspant, hvilken förenade våra hjertan, hvilka
dock hvarken af tid eller omständigheter kunnat
åtskiljas.

"Jag vet allt och känner fullkomligt din stora
godhet", hviskade han rörd. "Genom att du räddade
mig ur en ögonblicklig svår förlägenhet, räddade du
mig också för framtida undergång. Jag anade genast
att det var du som sände hjelpen, och jag svor att
blifva en annan menniska, värdig din aktning och
vänskap . . . jag höll min ed . . . Sedan jag äfven
lyckats erfara, genom hvad medel du kunde disponera
öfver en så stor penningsumma, blef det en helig
pligt att återställa den till dig.

Många ord vexlades emellan oss, de få dagar Gud ännu
förunnade oss att vara tillsammans.

På sitt yttersta öfverlemnade han åt mig sin treåriga
dotter, och båd mig vara som en mor för henne. Jag
lofvade detta.

"Om jag hållit mitt löfte kan du, älskade barn, bäst
bedöma; ty Erik var häradshöfding Wagner -- din far."

"Din rörda och tårfyllda blick, säger mig bättre
än ord, att jag uppfyllt den kära pligt jag åtagit
mig. Genom dig har jag fått en rik ersättning för
tidigare lidanden."

"När jag en gång går bort, skall du, som minne
emottaga den ring, jag så ofta omnämnt. Må den
påminna dig om din gamla vän, och i frestelsens och
pröfningens stunder hviska: endast genom att göra det
rätta, och i undergifvenhet för Guds vilja finna vi
vår verkliga frid. Endast härigenom kunna våra tankar
lugnt genomgå flydda tider och gamla minnen."

*



Oporto.

Staden Oporto i provinsen Entre Minho e Douro har ett
herrligt, majestätiskt läge i en oförlikneligt skön
omgifning. Staden sjelf, härstammande från forntiden,
i storlek, befolkning, handel och betydenhet den
andra i Portugal, är amfiteatraliskt byggd på tvänne
höjder vid Douros norra strand och går ända ned
till vattenbrynet; husen i öfre delen af staden äro
höga och ornerade med balkonger, gatorne breda, väl
stensatta och luftiga, under det husen i den nedra
delen visa sig vara illa uppförda vid trånga, branta
och qvafva gator. Icke förty erkännes allmänt, att
Oporto är Portugals renligaste och sundaste stad. Och
dertill har Oporto med sina många stora byggnader,
kloster, kyrkor och höga torn, framför andra städer
företrädet af ett imposant läge. Vid inloppet till
hamnen finnas söderut många grunda ställen, jemte
en stor sandbank, kallad Cabadillo, hvilken tillika
med åtskilliga små klippor bilda en barrier framför
hamnen, så att inseglingen alltså är äfventyrlig
och vid den ofta rådande vestliga vinden under hela
veckor omöjlig. Vid sandbanken Cabadillo, på flodens
högra sida, är landet icke flackt, utan delvis
begränsadt af runda, branta klippor, mellan hvilka
ligga trädgårdar med mandel-, körsbärs-, aprikos-,
fikon- och persikoträd, små fält af yppig majs samt
vinberg, fulla af rödaktiga, purpurfärgade drufvor,
medan lunder af olivträd sträcka
sig ända till foten af den långt bort
belägna bergskedjan samt bilda bakgrunden till
landskapet. Förbindelsen mellan flodens båda sidor
underhålles genom en skeppsbro och är strömmen
segelbar för större fartyg, enär den ända intill bron
har ett djup af 16-18 fot.

Icke långt från nämnde skeppsbrygga ligger
landningsplatsen för landtmanna-fartygen, och liksom
molon i Neapel, tjenar quaien i Oporto till en
samlingsplats för lazzaroni, hvilka der fördrifva sin
dag med det ljufva "ingentinggörat", obekymrade om
en sydlig sols strålar bryna ansigtet eller de nakna
armarne och benen. I synnerhet på torgdagar finner
man här brokiga grupper i karakteristiska kostymer,
borgaren, insvept i sin mörkbruna mantel äfvensom
hans hustru, i en för landet egendomlig drägt. Här
ser man landtmannen (paësano) med sin äkta hälft,
båda i högtidskläder, samt den vildt utseende bergsbon
(montanero) i hans romantiska utstyrsel. Snart blifver
hela sällskapet muntert och uppsluppet, arbetet är
förgätet, sorgerna drifna på flykten, då löje och
sång ljuda, accompagnerade af guitarren, tamburinen
och castagnetternas klapprande, hvarvid alla skynda
bort, antingen till sina brokiga båtar eller den
närbelägna vinkällaren, der de i rankornes skugga
utföra fandangon eller contredansen med den spanska
och portugisiska landtfolket egendomliga lifligheten.

*




Egendomstvisten.
Af Sophie Bolander.


"Käre Gustaf, hvilka stora pengar du lägger ner på
dessa trädgårdsanläggningar, dessa blomsterodlingar,
orangerier, växthus och hvad det heter allt."

"Är det inte också vackert, hvad jag här låtit göra?"

"Det kan ingen bestrida. Men hvad skulle vår gamle
far säga, om han kunde stå upp ur grafven och se
detta, han som alltid sade: att trädgården är ett
frätsår på en egendom, då skötseln deraf utsträckes
vidare än till odling af de för hushållet nödvändiga
produkterna?"

"Hvar tid har sina begrepp och hvar menniska har sin
smak, betingad så väl af den allmänna som enskilda
bildningen, såsom ock af den naturliga smaken. Vår salig far,
den hedersmannen, var ett mönster, i sina dagar,
både för sin kloka landthushållning och sin ärans
vandel och jag vill hoppas han icke skall finna mig
ovärdig att räknas hans son, ehuru jag, i hvad till
förstnämda stycket hörer, följer andra principer och
lägger ned i min trädgård, hvad han troligen skulle
användt att öka sin ägovidd med."

"Ja, vår far såg alltid till nyttan, han, och
beräknade vid hvarje företag hvad det skulle
rendera. Välsignelse öfver honom!"

"Du bör också besinna, min kära Vendela, att vår far
och jag hade ett helt olika antal barn, med pligt
att draga
Oporto.
försorg om. Vi voro sju syskon, då jag bara har
tvänne flickor, hvilka väl, med Guds hjelp, skola
finna sin brödföda på denna egendom, äfven om jag
skulle tillåta mig några fantasier på trädgården. Det
är dessutom till stor del för flickornas skull,
som jag gör det. Intresse för blomsterodling och
trädgårdsskötsel är både nyttigt och angenämt för
unga qvinnor på landet; det ger dem en treflig
sysselsättning och lifvar dem till verksamhet på
samma gång som det väcker deras sinne för skaparns
godhet i naturens verk och bildar deras smak för en
oskyldig och ädel prydlighet och skönhet."

De som så talade voro bror och syster. Den förre
herr Gustaf Frank, den andra mamsell Vendela af
samma namn. Deras respektiva personligheter liksom
deras öden hafva ingenting af framstående intresse
att bjuda läsaren på. De hafva längesedan passerat
den ålder då hjertat låter sig fängslas i kärlekens
band; deras lif hafva inga romaner mera att dikta;
de stå midt i lifvets prosa och betrakta verlden med
erfarenhetens nyktra blickar, hvarför vi kanske med
aktningsfull tystnad borde lemna dem åsido. Men vill
man nysta härfvan får man icke som öfverflödigt anse
det redskap hvarpå hon skall hvila och hvars armar
skola svänga henne efter vår viljas mål. Alltså,
vi hafva ännu några ord om dem att tillägga.

Herr Frank ägde inga titlar. Han var rätt och slätt
herre till Graningeholm och lät icke ens heller kalla
sig patron. Han hade i ungdomen studerat och tagit
kameraln, men sedan slagit sig på landtbruk, för att
efter fadrens död kunna blifva vid den gård, som sett
honom födas och uppväxa. Sedan förutnämnde händelse
inträffat, hade han löst sina sex systrars lotter i
egendomen till sig. Aldrig torde någon arfdelning
hafva tillgått mera samvetsgrannt och liberalt än
denna, och aldrig torde någon broder vid ett sådant
tillfälle varit mera mån om att se sina systrar deras
rätt till godo, än här skett.

Genom arbetsamhet, drift och ett förbättradt jordbruk
hade Frank sedan några år kommit till den lyckliga
ståndpunkt, i ekonomiskt afseende, att han kunde
tillfredsställa den smak vi hört honom äga. För flera
år sedan hade han förlorat en hustru, som han älskat
med den ömhet, att han icke åt någon annan ville
inrymma en plats i sitt hjerta bredvid den som hon
der intagit, hvarför han tog sin enda ogifta syster,
Vendela, till sig för att dela sin ensamhet och vårda
hans tvänne små döttrar. Det behöfver icke sägas, att
den som visat sig en god broder och en öm, trofast
make äfven skulle vara en kärleks- och omsorgsfull
fader.

Då han vände tillbaka med sin syster från
trädgården, stannade han på trappan till den
vackra hufvudbyggnaden, som hans far låtit uppföra,
och såg fram åt gården emot tvänne der ankommande
ryttarinnor. Det var hans bägge döttrar, Gerda och
Linea, den ena sexton, den andra femton år. De voro
båda vackra, den ena mörk och den andra ljus, och togo
sig synnerligen väl ut i sina svartgröna riddrägter
och plymacherade hattar.

"Hur har ridten gått?" frågade fadren, i det han gick
emot dem.

"Bra!" svarade Gerda, som, kastande armen öfver hans
axel, hoppade lätt som en fogel ur sadeln, "Freja tog
sig bara det orådet att skygga vid det ett litet barn
sprang upp ur diket tätt bredvid henne."

"Och du, föll du af?"

"Åh, visst inte!" skrattade Gerda. "Jag behöfde
bara tala vid henne, så blef hon som ett lam. Det är
förunderligt hvad Freja har för ett godt förstånd! Det
är alldeles som begrepe hon hvad jag säger henne."

"Och hvad sade du henne då?" frågade fadren leende.

"Hvad jag sade?. Jag skämde ut henne och sade att
hon burit sig illa åt och att jag inte vill tycka
om en häst, som är så dum och skyggar der ingen fara
är. Och vet pappa, att hon riktigt hängde på hufvudet
och såg flat ut."

Frank skrattade och lemnade sin beundran åt det
kloka djuret. Linea hemtade bröd och sockerbitar
att traktera det, jemte sin icke mindre berömvärde
Skade.

Då detta var gjordt och systrarne ömsat drägt,
samlades familjen i det så kallade hvardagsförmaket, 
der de knappast hunnit slå sig ned vid
tébordet, innan posten anlände. Medan den islagna
tékoppen svalnade öppnade Frank väskan och genomsåg
dess innehåll. Utom af de vanliga tidningarne
bestod det blott af ett enda bref, och det af en
helt främmande hand. Frank bröt det och läste. Hans
anletsdrag stelnade derunder, såsom af en krampaktig
köntraktion och han blef sittande med brefvet öppet
i handen, också långt efter det hans öga upphört
att vara fästadt derpå. Alla betraktade honom, men
ingen vågade fråga, tills Gerda slutligen grep sig
an och sade: "Pappa lilla, hur är det? Var det en
ledsam underrättelse? Du ser så misslynt ut. Ditt té
kallnar."

"Låt det kallna!" sade Frank med en underlig
pressning i rösten, steg upp och började spatsera
öfver golfvet.

Faster Vendela följde honom med oroliga
blickar. Flickorna sågo än på henne, än på hvarandra,
än på fadren. Slutligen lemnade denne rummet.

"Aldrig har jag sett pappa sådan!" sade Gerda. "Jag
måste veta hvad det är!" Och hon sprang ifrån bordet
och emot dörren.

"Gerda lilla, stanna här! När pappa vill ge oss
del af den olycka, som detta bref tycktes innebära,
gör han det nog otillfrågad. Intill dess skulle din
otålighet bara besvära honom", sade fastern.

Gerda stannade vid ett fönster och snyftade i sin
näsduk.

"Söta faster, hvad kan det vara?" frågade Linea, och
flyttade sig närmare denna. "Kunde någon kär vän till
pappa vara död, eller? ... ja säkert! Nu träffade
jag på det! Säkert har den stora reqvisitionen på
blomster- och andra växter som pappa gjort från
Hamburg gått förlorad. Hvad annat hade kunnat göra
honom så nedstämd? Han har så mycket glädt sig åt
dess ankomst."

Faster Vendela såg tviflande ut, men lät flickorna
fara fort i sina gissningar.

Slutligen återkom fadren. Hans ansigte var lugnt,
men allvarsamt. Han satte sig åter till tébordet och
tog sin kopp.

"Det der är alldeles kallt", sade faster Vendela. "Låt
mig få slå i annat! Det är ännu varmt på téköket."

"Jag behöfver förr det som kyler, än värmer. Men jag
märker att ni se helt oroliga ut, mina vänner. Det
gör mig ondt att icke kunna stilla er oro."

"Säg oss blott hvad det är och låt oss få gråta
med dig, om det ej kan bli för bättre, så äro vi
nöjda!" bad Gerda.

"Nå väl, mina barn och min kära syster, det skulle
tjena till intet att dölja den olycka som hotar
oss. Man vill bestrida oss rättigheten att längre bo
och vistas här eller, med andra ord, mig ägorätten
till denna egendom."

"Hvad vill det säga?" frågade faster Vendela." "Derom
måtte väl aldrig kunna bli tu tal!"

"Detta bref innehåller en annan mening", sade hr
Frank, framtog det omtalade brefvet och läste:

Högädle herr Gustaf Frank.

Då säteriet Graningeholm, med underlydande hemman,
hvilket af min herre för närvarande innehafves,
år 1787 blifvit mot en summa, stor 12,500 rdr
(säger tolftusen femhundrade rdr) af aflidne herr
Konrad Filip Gyllenspann, öfverste-löjtnant vid
kongl. Upplands regemente, till fältkamreraren
herr Svante Gustaf Frank bortförpaktadt på 50 (säger
femtio) år, och denna tid längesedan är tilländalupen:
alltså uppmanas min herre vänligen att bestyrka sin
fortfarande ägorätt till egendomen genom lagfaret
köpebref derå, eller också densamma godvilligt afstå
till undertecknad, enda qvarlefvande arfvingen efter
den nu på manliga sidan utgångna Gyllenspannska
slägten, såvida rättegång derom vill undvikas.

Med all estime
Thure Axel v. Striechgarden, 
f. d. major vid kongl. X... regemente,
riddare af kongl. svärdsorden. 

Steninge, 4 April 1858.

"Hvad vill detta säga?" sade mamsell Vendela. "Har
icke du löst oss, sex systrar, ut ur egendomen med 

hundratusen riksdaler? Då måtte du väl också
hafva köpt den? Och tillräckligt dyrt, vill jag tro!"

"Det kan så tyckas, men enligt anförda förhållanden
tillhörde oss icke den gård jag sålunda köpt."

"Af allt det här förstår jag icke ett enda ord,
vet pappa", sade Gerda.

"Förhållandet är i korthet detta, att före 1809
hörde det till adelns privilegier att uteslutande
få besitta säteriegendom. För att vid behof af
penningar kunna göra sig af med sådane egendomar
äfven till ofrälsemän, då inga privilegierade köpare
förefunnos, skedde sådant genom så kallad förpantning,
då förpantningssumman gemenligen fullt svarade mot
egendomens dåvarande värde, hvarigenom förpantaren
vanligen betraktade egendomen såsom sin och dervid
fått förblifva. Att min farfar, den åberopade
fältkamreraren Svante Gustaf Frank, på sådant sätt
bekommit denna egendom, påminner jag mig ganska väl
hafva hört min far omtala, men utan att hvarken för
sig eller sina barn betvifla den rätt, som man nu
vill göra mig stridig."

"Och nu skulle pappa lemna detta vackra ställe med
orangerierna och blommorna och trädgården, som pappa
tycker så mycket om?" sade Linea.

"Möjligt, dock vill jag protestera
deremot. Domstolarne få sedan afgöra."

"Du ämnar då underkasta dig en rättegång?" frågade
systern.

"Sakens moraliska rätt och den pligtiga omtankan för
min egen och mina barns ekonomiska ställning fordra
det."

"Och säg äfven dina syskons! Ty ingenting vore
väl billigare än att du hos dem, hvars andelar i
egendomen du efter så oegennyttiga grunder betalat,
söker någon ersättning, om du verkligen så oskyldigt
får vidkännas den förlust, hvarmed man hotar dig."

"Frukta inte, kära syster! För att komma till ett
sådant resultat, hvilket dock alltid torde bli
äfventyrligt, skulle jag kasta mig in i juridiska
strider med dig och mina fem svågrar, jag skulle störa
den frid och de goda förhållanden som nu råda inom
vår slägt och, ifrån vänner, göra dem till fiender
mot mig, och kanske äfven mina barn. Jag skulle i
bästa fall lyckas afhända er en förmögenhet, som ni
äger med lika god rätt som jag anser mig äga min, och
således mångdubbla verkningarne af den orättvisa öfver
hvilken jag sjelf beklagar mig. Och dertill skulle du
tro mig i stånd? Nej, hedern är bättre än penningar
och förlorad vänskap kan inga ägodelar ersätta."

Faster Vendela såg på sin bror med ett par ögon,
genom hvars tårar den innerligaste kärlek och varmaste
beundran lyste. "Du är dig alltid lik, Gustaf, och
jag kan icke tro att en rättvis Gud skulle tillstädja
att det ginge dig illa."

"Det kan jag icke heller tro!" sade Linea.

"Det finnes ju lagar och domare för att hålla
rättvisan vid makt, inte kunna de tillåta att pappa
skulle lida en sådan oförrätt? Hvartill skulle de då
gagna? Fy! jag skulle förakta dem!"

"Det är endast oförståndet, som talar så stolta ord,
mitt kära barn. Akta dig att uttala ett omdöme utan
noggrann pröfning, om du ej vill göra dig orättvis
eller löjlig. Lagen måste stå öfver personen, och dess
tolkare öfver alla konsiderationer. Emellertid, låtom
oss icke oroa oss i förtid, utan med lugn afbida
händelsernas utgång. Det tjenar till ingenting att
taga sorgen på förskott, men väl att genom förtröstan
och undergifvenhet för en högre styresmakt bereda
sig att med ståndaktighet bära den, då den kommer."

Sådana voro de läror Frank gaf sina döttrar, och dem
han sjelf ställde sig till efterföljd. Från denna
dag talade han så litet som möjligt om den hotande
faran, och hände det någon gång, var det med en mans
fasta mod, som af ett lidet nederlag gör planen till
kommande segrar. Med den sjelfbeherrskning, hvaraf
endast kraftfulla och ädla karakterer äro mäktiga,
undertryckte han hvarje yttrande af bekymmer och oro,
och då stunder inträffade, hvilka alltför mycket
upprörde dem, och hvilka han fruktade skulle, såsom
stormen i hafvet, blotta undervattensklippan som
lugnet döljer, sökte
han ensligheten, för att icke störa den glädje,
hvaraf han så gerna såg de sina njuta.


II.


Efter några dagars förlopp anlände den omtalade
reqvisitionen af växter från Hamburg.

Frank hade tagit för grundsats, rörande sina döttrar,
att i allmänhet införlifva dem med alla det husliga
lifvets angelägenheter, för att vidga deras begrepp
om betydelsen deraf, och gifva deras intressen och
verksamhetsbegär en bredare basis än som vanligen
beredes unga qvinnor. Så hade han, såsom vi erfarit,
äfven tagit deras medverkan i anspråk för sina
trädgårdsanläggningar och blomsterplanteringar,
rådfrågat deras smak i afseende på grupperingar o. d.,
anförtrott dem att utföra ritningar m. m. Också nu
tog han dem med sig ner i orangeriet, för att närvara
vid uppackningen af de inkomna växterna, samt göra
sig bekanta med trädgårdsmästarens behandling af dem.

Under det de stodo helt ifriga att sjelfva låna
handen till deras upptagande, öfverraskades de af
besöket af en främmande. Denne var en af grannarne,
brukspatron Mossberg, en fyratioårig ungkarl, mager
som en gärdsgårdsstör, med kal hjessa och ett uttal,
hväsande som en gräshoppas sång.

"Åh, Gud ske lof!" helsade han, i det han skakade
Franks hand. "Ditt förnöjda utseende och dina
sysselsättningar här, säga mig att ingen fara är på
färde! Jag har varit borta och rest under tre veckor,
och kom hem i går. Jag kunde icke gifva mig ro, innan
jag kom hit och fick höra hur här stod till. Har
verkligen haft bekymmer för min kära bror. Och
dina döttrar sedan!" sade han, vändande sig till
dessa. "Med sådana ansigten hänger ingen fara öfver
huset."

"Ursäkta!" sade Frank, afböjande det ämne
Mossberg tycktes anslå. "Jag skall gå ut och ge
trädgårdsmästaren några föreskrifter, hvarefter vi
skola gå upp och språkas vid, emedan här är föga
trefligt för en främmande."

"Besvära sig icke, kära bror! Jag ser att här är
ännu mycket att göra. Jag tar min plats här." Och
Mossberg slog sig ned på en bänk och fortfor:
"Emellertid vill jag varsko kära bror, såsom en
välment och uppriktig vän. Som jag sagt, och kära bror
dessutom torde veta, har jag varit ute och rest. Jag
besökte då min syster och svåger på Hällingeboda. En
afton, när vi suto och pratade, började den sednare
göra mig en hel hop frågor, rörande Graningeholm,
och hur det kommit i dina händer, och om du hade
köpebref på det, m. m. Detta tyckte jag gick för
långt och började förefalla mig besynnerligt. Jag
frågade honom af hvad skäl han gjorde mig alla
dessa frågor, då han berättade att vintertinget,
som hölls der i trakten, förrättades af en ung vice
häradshöfding Gethskil, hvilken under tiden hade sitt
tillhåll på Hällingeboda, och rum åt sig upplåtna i
en flygel. Nu är Hällingeboda en gammal Gyllenspannsk
egendom, och köptes af min svåger för en tjugo år
sedan af den siste af namnet. Med egendomen följde
ett gammalt arkiv, såsom inventarium, hvilket min
svåger ganska litet brydde sig om, utan flyttade
ned från stora byggnaden i gästflygeln. Det var
rummet innanför detsamma, som nämnde häradshöfding
Gethskil bebodde. Samma morgon som han skulle resa,
bad han min svåger, att få låna en gammal handling,
som han funnit, då han föregående Söndagen roat sig
med att revidera i biblioteket. Min svåger lofvade
det utan betänkande, men, ehuru han ringa skattade
de gamla luntorna, fordrade dock ordningen, emedan
de voro hans egendom, att han gjorde sig underrättad
om hvad som togs derifrån, då han fann det vara ett
förpantningsbref på Graningeholms egendom. Ehuru han
då ingenting tänkte dervid, sade han sig sedermera
hafva kommit på de funderingarne, att den herrn
kunde vilja använda det brefvet för att ifrågasätta
min brors lagliga besittningsrätt till egendomen och
derom väcka en process, som kunde bli min kära bror
rätt obehaglig."

"Och detta har verkligen också inträffat", sade Frank.

"Hvad f-- säger bror?" ropade Mossberg, sprang upp
ifrån sin bänk, ställde sig midt framför Frank och
stirrade med vidöppna ögon på honom. "Det är inte
möjligt!"

"Jag önskar bror hade rätt, men tyvärr ..."

"Den förb-- juristen! Och du står här och planterar
blommor?! Införskrifna kan jag tro, och som kosta
stora penningar?"

"Jag reqvirerade dem i höstas, ehuru de först nu anländt."

"Och du gör dig verkligen mödan att låta plantera dem?"

"Hvad annat skulle jag väl göra med dem?"

"Inte en pinne! Förr satte jag eld på hela
smörjan! Har jag inte rätt i det?" frågade han,
vändande sig till flickorna, som stodo litet afsides
och i samråd utförde teckningen till en blomsterplan.

"Den som så talar, kan icke vara någon vän af
blommor", sade Gerda. "Hvad hafva väl dessa stackars
växter gjort, att de förtjenade brännas?"

"Än om pappa förlorade egendomen! Det vore ju lönande
att ha planterat åt andra? En ren galenskap!" fortfor
brukspatronen.

"Pappa gör inga galenskaper, och jag tror att
brukspatronen gjorde bättre att lemna honom den glädje
dessa växter och den försköning de afse kunna skänka
honom, än tillråda ett brännoffer, som icke kunde
egnas någon annan gudomlighet än afunden."

"Lilla mamsell Gerda är onådig i dag, tror
jag!" skrattade brukspatronen.

Utan att svara på detta, framlade Gerda för fadren
papperet, hvarpå hon tecknat, och sade: "Hvad tycker
pappa om detta, som Linea och jag uttänkt?"

Det var blomsterplanen för några af de nykomna
växterna, hvilka, lika praktfulla som ömtåliga,
fordrade en solig och för vindarne skyddad plats,
hvilken systrarne också förstått anvisa dem. Frank
betraktade den. "Ja", sade han, "planteringen skall
ske efter denna ritning. Den må sedan blomstra för
hvem som helst, jag önskar den så mycken glädje deraf,
som jag i detta ögonblick känner! Gån nu och talen
med trädgårdsmästaren om saken!"

Flickorna gingo.

"Inte för det saken angår mig, men ta mig f-- om jag
sett maken, med brors tillåtelse! De här grönsakerna
kunde väl säljas till något pris, och det blefve ju
alltid en vinst, emot om du skall bli tvungen att
låta dem för ingenting gå bort med egendomen till en
främmande?"

"För det första är väl det ingen afgjord sak ännu, att
Graningeholm skall afhändas mig, och för det andra,
skulle jag icke, under hvilket fall som helst, vilja
ge mina döttrar exemplet af en så lumpen missundsamhet
och egennytta."

"Med all aktning för min kära brors principer", menade
brukspatronen, "men i detta fall kan jag icke fatta
dem. Men hvad sjelfva affären beträffar, tänker du
väl se dig om efter en sakförare?"

"Naturligtvis."

"Jag skulle då vilja föreslå en häradshöfding
Thoresson, som nyss vunnit en process åt mig; en
redbar, skicklig och galant ung man, och som för
närvarande uppehåller sig här i orten för att utreda
boet efter kammarherre v. H...."

Frank tackade för förslaget och sade sig vilja
taga det i nogare betänkande. De underrättelser han
förskaffade sig om denne unge jurist, sammanstämde
alla i ett omdöme, som afgjorde valet af hans
biträde. Han bjöds att komma till Graningeholm. Hans
utseende var fördelaktigt, hans sätt att vara enkelt
och lifvadt af en angenäm gladlynthet, hvilken dock,
i fråga om allvarsammare saker, gaf vika för en lugn
betänksamhet.

Såsom vanligt afhandlade Frank sina angelägenheter
inom sin familjkrets och meddelade Thoresson der de
orsaker, hvarför han önskade hans biträde. Han anförde
Mossbergs berättelse och förberedde honom på grund af
densamma, att kärandens talan troligen skulle komma
att föras af en viss häradshöfding Gethskil.

"Gethskil?" afbröt Thoresson med en ton af förundran.

"Är han er bekant?" frågade Frank.

Thoresson bejakade det.

"Känner ni verkligen den elaka menniskan?" frågade
Gerda lifligt.

"Såsom elak känner jag honom icke.'

"Kallar ni icke elakt hvad han gjort oss? Hvad har
han att befatta sig med pappas egendom? Pappa har
betalt den fullt och tillräckligt, det kan faster
Vendla intyga. Hvarför vill han då afhända oss den?

"Sådana saker måste betraktas ur en helt annan
synpunkt", anmärkte Thoresson. "Ehuru jag ingalunda
vill utlåta mig öfver hans beteende, kan jag dock
försäkra, att det fordrar vida större skonsamhet vid
bedömandet."

"Nej, nej! I mina ögon har herr Gethskil handlat
mycket illa, och jag kan icke förstå hvad som skulle
kunna sägas till hans försvar. Att så, utan skäl,
störta menniskor, som aldrig gjort honom något ondt,
i olycka eller åtminstone i oro och bekymmer, det
är riktigt elakt, i mitt tycke. Ja fy! Det är det
visst!"

"Hvarför skall du icke tro på hvad som säges till
hans försvar?" sade Linea mildt och liksom hejdande
systerns liflighet.

Gerda skakade sitt lilla hufvud, omslutet af de mörka
lockarnes böljande svall, såg på sin far och sade:
"Tycker pappa det är vackert handladt?"

"Uppriktigt taladt: nej! Men det hör icke hit", sade
Frank och började åter tala om det som rörde sakens
juridiska sida.

Sedan en gammal kista, deri alla dokumenter,
kontrakter, m. m., som rörde gården, förvarades,
blifvit genomletad och de för processen nödvändiga
blifvit urvalda, medtog Thoresson dessa och lemnade
Graningeholm, utan att hafva smickrat dess ägare
med några lysande förhoppningar i afseende på sakens
utgång.

Frank invaggade sig icke heller i några utopiska
drömmar. Han liknade en fältherre, som före ett
afgörande slag icke så mycket tänker på segrens
lysande vinning och de fördelar som deraf kunna
dragas, som icke mer på de mått och steg han bör taga,
för att icke vid ett nederlag lemna den terräng
obesatt, som skall betrygga en säker och ordnad
reträtt. Hans högsta omsorger gällde hans barn,
och om bekymrens moln stundom skuggade hans panna,
var det omtankan om dem, hvaraf de framkallades.

En dag, då han vid middagsbordet varit något tystare
än vanligt -- han älskade annars vid bordet en glad
och öppen språksamhet -- tog han, efter måltidens
slut, en af flickorna vid hvardera handen, gick så
in i hvardagsrummet och bjöd dem plats på hvardera
sidan om sig i soffan. Han qvarhöll deras händer
alltjemt i sina och sade, med en lugn och stadig ton:
"Mina kära barn, jag har ett ganska vigtigt beslut
att meddela er."

"Gud ske lof, då få vi veta det!" sade Gerda.

"Hvilket? Hvad tror du jag har att säga eder?"

"Det vet jag inte, men pappa har sett så allvarsam ut
under middagen, att jag varit helt ängslig och fruktat
att nya ledsamheter inträffat, fast jag ej vågat
fråga; hvad det nu är, få vi väl veta det, hvilket
alltid är bättre än att oroa sig med ovissheten.

"Kommer an på det! Dock, mina flickor, j ären
förnuftiga", sade Frank och smekte dem på kinderna. "J
veten", fortfor han, under det hans röst småningom
antog en vekare tonart, "att tanken på er lycka är
hvad som mest sysselsätter, mig och att ingen omsorg
är mig heligare än att vinna henne åt er, eller
rättare sagdt: er åt henne, ty hon blir aldrig vår,
om vi icke reda henne ett rum i vårt hjerta, der hon
kan bli bofast under lifvets vexlingar. Hon är mindre
flyktig än de gamle beskrefvo henne, och jag skulle
hellre vilja afbilda henne med ett hjerta i handen
än ett rullande klot under sin fot. Det är med henne
som med himmelriket, (i fall ej de tu äro ett) hon är
"icke här, icke der, hon är invärtes i oss." Rang,
rikedom, skönhet och snille äro lika litet lyckan, som
skenet är verklighet. Att förtrösta på Gud och använda
på värdigaste sättet de gåfvor, som blifvit våra,
är säkraste sättet att vinna hennes bevågenhet och
göra oss till hennes skyddslingar. J veten väl att,
ehuru jag hoppades kunna en dag lemna er en ganska
god förmögenhet, jag icke uppfödt er till flärd,
fåfänga i klädsel, sysslolöshet eller 
något af dessa lyten som penningens ägande så gerna
alstrar. Mitt bemödande har deremot varit att
bilda er för något bättre, nemligen ert begrepp för
det sanna, ert sinne för det sköna och edra hjertan
för kärlek till Gud och edra medmenniskor, på det
er vandel och användandet af den förmögenhet, jag en
gång skulle lemna er, måtte tillföra er välsignelsens
lön. Utsigterna på edra framtidsöden hafva förändrat
sig. Det är ganska troligt, att j en dag skolen
komma att befinna er i rätt medelmåttiga, ja, kanske
otillräckliga lefnadsvilkor. Nå väl, mina barn! det
är ingen olycka, om man blott sjelf har kraft och
förmåga att förbättra dem. Det är deremot en olycka
för unga fruntimmer i allmänhet, att de icke fått smak
på en nyttig verksamhets goda frukter. Blott då är
den medellösa qvinnan beklagansvärd, när hon saknar
alla medel till sitt uppehälle, och derför måste
taga det ur andras händer. För en så bedröflig lott
vill jag betrygga er. J saknen de anlag som fordras
för framgången på någon af de sköna konsternas väg,
men med kunskaper i annan riktning skolen j lika
säkert äga ett kapital, hvars användande skall
betrygga er framtid. För att förskaffa eder sådane
och synnerligast i främmande språk, är min afsigt
att sända er till en pensionsanstalt i Lausanne för
ett par år."

De begge flickorna suto en stund helt stumma, derpå
kastade sig Linea om hans hals och sade: "Pappa,
har du hjerta att skilja oss så långt ifrån dig?"

"Tror du att min saknad skall bli mindre än eder? Men
der pligten befaller, eller klokheten bjuder, får man
icke dagtinga med hjertat. Medan det heter i dag,
skola vi tänka på morgondagen, att icke den träffar
oss hjelplösa och utan förmåga att reda oss. Derför,
mina barn, låtom oss bereda oss på den förestående
skiljsmessan, men icke försvåra den för hvarandra genom
en klagan, som vi i sjelfva kärleken till hvarandra
böra finna kraft att besegra."

Sedan Frank sålunda gifvit sina döttrar sitt beslut
tillkänna, kysste han dem på pannan och lemnade dem
åt sig sjelfva.

Ryktet om denna beslutade resa hade dock icke förr
hunnit sprida sig i grannskapet, innan Mossberg
infann sig på Graningeholm, för att förmå Frank
återkalla det. Han uppfordrade hela sin vältalighet,
för att ådagalägga att flickorna lika väl, ja,
mycket bättre, kunde bli gifta den resan förutan,
emedan karlar i allmänhet bäst tycka om flickor, som
icke "flackat för vidt omkring" och som hafva "lagom
kunskaper". Då dessa argumenter blefvo utan verkan,
skred han ändtligen till det sista och förklarade,
att hans afsigter en lång tid varit att bjuda Gerda
sin hand och sitt hjerta. Han hade dock, sade han,
ärnat dröja dermed till hösten, då han hunnit skilja
sig vid enkan, som förestod hans hus sedan förliden
vår, och som han fruktade att allt för djupt smärta
genom ett sådant steg. Hon hade visat sig så nitisk i
hans tjenst och skött hans hus som sitt eget, hvarför
han fann det otacksamt att så, midt för hennes näsa,
gäcka förhoppningar som hon alltför tydligt låtit
honom förstå att hon hyste. Dock, menade han, är
man sig sjelf närmast, och "när omständigheterna så
bjuda, får enkan lida hvad hon kan och taga skeden i
vackra hand." Nu kände Frank hans hjertans mening,
och berodde det på honom om han ville skänka honom
sin dotters hand.

Frank betygade sin erkänsla för anbudet, försäkrade
honom om den aktning han hyste för hans egenskaper,
men hänsköt afgörandet helt och hållet till sin
dotter, samt lofvade att tala med henne i ämnet.

Hon tog det i början som ett skämt och skrattade
rätt hjertligt deråt, men då hon fann det vara rena
allvaret, skrattade hon ännu mera och kallade det:
"en tokig idé", och försäkrade att hon åtminstone
inte på tio år ville tänka på att gifta sig.



III.


Sedan saken fått ett sådant slut, företogos
tillrustningarne till den omtalade resan. Som Frank,
af angelägenheter vid hemmet, var hindrad att följa
sina döttrar till ort och ställe, sökte och fann han
ett ressällskap åt dem. Detta bestod af en arkitekt
med sin fru, som ämnade besöka Schweitz.
Detta par var från Stockholm och ärnade sig kanalvägen
till Göteborg, derifrån utresan skulle ske. Blef
nu beslutet att Frank och faster Vendla skulle
åtfölja dit, sedan man vid Mem sammanträffat med det
förutnämnda sällskapet.

Allt var uppgjordt och resdagen bestämd, då Frank
få dagar dessförinnan angreps af en frossfeber,
som hindrade honom resa. Nu blef beslutadt, att
faster Vendla ensam skulle följa flickorna till
nämnda ångbåtsstation, der lemna dem i arkitektens
och hans frus beskydd och oförtöfvadt återvända,
för att lemna Frank den vård han behöfde.

Vi gå förbi afskedet med sina tårar, omfamningar och
sin smärta. Frank var ingen vän af stora scener. Han
tryckte en kyss på sina döttrars pannor, inneslöt
dem i Guds beskydd och sade till kusken: "kör!" Vi
förbigå likaledes afskedet från faster Vendla
och helsa dem på ångaren Daniel Thunberg, under
vingarnes skugga af sitt nya skyddspatronage. Detta
utgjordes af den förutnämnde arkitekten B... och
hans fru. Denna, sju år äldre än sin nuvarande man
och enka då hon helt nyligen skänkte honom sin hand
och femtio tusen riksdaler, led af nervösa attacker
och vistades för det mesta i sin hytt, der hon --
med kärlekens makt vilja vi tro -- höll sin man
fången vid sin sida. Alltså blefvo Gerda och Linea,
som helst vistades på däck i det fria, öfverlemnade,
snart sagdt, helt och hållet åt sig sjelfva.

De voro emellertid allt för unga och allt för lyckligt
lottade å utseendets vägnar, att icke fängsla deras
blickar som omgåfvo dem, men den vackra trakten upptog
så deras egen uppmärksamhet, att de foga gåfvo akt
derpå. Anlända inemot Söderköping, sade Gerda: "Hvad
det är ledsamt att fru B... icke lemnar sin hytt,
och att vi icke ha någon att fråga hvilka de vackra
ställen äro, som vi här passera.

"Om jag kan vara till någon tjenst, så haf godheten
räkna på min beredvillighet", sade en ung man, som
stod helt nära och som länge haft sina ögon fästade
på Gerda.

"Jag tackar!" sade hon, med en lätt böjning på hufvudet.

"Det här höga berget till höger är Ramunders häll
eller Ramshäll, som man i dagligt tal säger, och
för hvilket man i forntiden lärer haft en vidskeplig
vördnad. Det skall vara 38 alnar högre än Söderköpings
kyrktorn, enligt beskrifningen öfver de märkvärdigaste
ställena vid kanallinien", sade den unge herrn.

"Finnes en sådan beskrifning på fartyget till
passagerarnes tjenst, eller kanske ni eger den?" 
frågade Gerda; det sednare med en lätt rodnad på
kinderna.

"Intetdera", sade den unge mannen, för att icke göra
sina tjenster öfverflödiga, "men jag påminde mig det
händelsevis, och har dessutom passerat denna vägen
förr."

"Det var skada, ty jag skulle då icke behöft besvära
er med mina frågor", sade Gerda.

Den främmande log, med en artig bugning.

De voro nu vid Söderköping, der ett stort ombyte
af passagerare skedde. Arkitekten kom upp för att
beskåda det och hålla sina unga reskamrater sällskap,
men detta räckte icke länge. Fartyget hade icke hunnit
lemna första slussen, innan uppasserskan kom med bud
från frun, att "herrn skulle vara god komma ner i
hytten".

De stackars flickorna voro nu åter ensamma. Det dröjde
dock icke länge innan den förut nämnde ciceronen
stod vid deras sida och nämnde dem de begge vackra
egendomarne Carlsberg och Mariehof, samt fästade
deras uppmärksamhet på den utmärkt vackra utsigten
vid Wenneberga bro. De begge systrarne stodo alldeles
försänkta i beundran af den herrliga taflan, der
ångaren lugnt och majestätiskt stryker fram i kanalens
silfverfåra, längs kanten af en brant, i djupet utmed
hvilken det täckaste landskap, genomslingradt af en
bäck, då belyst af aftonens sol, utbreder sig med det
fredligaste behag. Ingen anblick kunde vara vackrare
än denna, om icke den som fängslade ciceronens öga,
i det den hvilade på de tvänne unga, af förtjusning
strålande anletena.

Påföljande dagen var det som om bekantskapen ryckt
ett stycke längre fram. Man talade icke allenast om
utsigterna. Man fick också andra intressen.

"Huru långt går resan, om det tillätes mig att
fråga?" sporde den okände.

"Till Göteborg, derifrån vi skola resa ut, till Lausanne."

"Således en lång lusttur."

"Lusttur? Inte så alldeles. Men kanske blir det inte
så ledsamt. Det blir åtminstone säkert mycket roligt
att komma tillbaka hem igen."

"Det är då för helsans skull denna resa företages?"

"Nej, visst inte! Hvarken min syster eller jag äro
någonsin sjuka. Vi skola resa till Lausanne och stanna
der ett par år, för att lära oss fransyska och tyska
språken i grund, på det vi må kunna försörja oss
sjelfva, då vi komma i fattigdom."

"Fattigdom?" log den unge mannen. "Tillåt mig säga,
att den som är i tillfälle att så förbereda sig derpå,
tycks ha litet att frukta deraf."

"Deri bedrar ni er. Pappa är nu ganska förmögen, men
innan kort ... kanske har han då ingenting. Stackars
pappa! Men hvad det skall bli roligt att kunna
hjelpa honom. Utom tanken på det, hade det varit
förskräckligt att skiljas vid honom."

"Det låter sagolikt", sade den unge mannen tankfullt.

"Men det är ganska sannt ändå. Man vill processa
från honom hans egendom, Graningeholm."

Den unge mannen bleknade: "Graningeholm!" stammade han.

"Ja, ni skulle se hur vackert der är och hur alla
menniskor der äro lyckliga och nöjda. Pappa hade
efter sin fars död köpt egendomen af sina syskon
och trodde sig sålunda egare till den, då en herre,
som heter Gethskil, företog sig att väcka process om
det. Var det inte elakt gjordt? Utan honom skulle
vi inga bekymmer haft. Men vet ni", fortfor Gerda,
allt mer öppenhjertigt, "Linea och jag hafva kommit
öfverens om att det alls icke skall bli så ledsamt
att blifva fattiga. Vi skola då köpa en liten,
vacker gård, helt nära en stad, och så skola vi ha
qvar våra små Ölandshästar: Freja och Skade, och så
skola vi åka in till staden och gifva våra lektioner,
och så skola vi på landet hushålla för vår far och
plantera blommor och anlägga ett litet orangeri,
och så skola vi ha en liten sjö omkring gården, det
förstås, och en liten holme, dit vi skola ro ut om
aftnarne. Inte skall det bli ledsamt att bli fattig?"

Den unge mannen bet sig i läppen och svarade intet.

Fartyget hade nu hunnit till en sluss, utanför hvilken
det måste vänta. En hop barn hade här samlat sig på
kanalbanken och inkastade små konvaljeknippor på
fartyget, för att erhålla slantar i utbyte. Såsom
vanligt brydde de flesta passagerarne sig ej om att
uppmuntra detta slags tiggeri, men Gerda och Linea
funno ett nöje i att för hvarje bukett, som egnades
dem, kasta en slant tillbaka och samlade så öfver sig
ett verkligt blomsterregn. Barnens glädje på stranden
var stor.

Den främmande såg härpå med sorgsen blick, en
suck bröt sig fram ur hans bröst och han sade i
djupet af sin själ: "Och hon skall en gång genomgå
försakelsernas och umbärandets hårda prof! Denna
öppna, gifmilda hand skall en gång sakna gåfvor att
skänka, och det genom mig! -- -- -- O, ve!"

Den unge mannen var v. häradshöfdingen Patrik Gethskil.

"Ser ni", sade Gerda och vände sig till honom "att vara
fattig har också sin lycka. Då kan man fröjdas åt några
slantar. Hur mycket mer fordras det icke för oss, lyckans
bortskämda barn, att blifva glada?"

Knappast hade hon sagt detta, innan en bukett af
nyponblommor -- troligen hopkommen till följd af
den lyckliga konjunkturen -- tillkastades henne,
och så oförsigtigt att den träffade henne på ögat,
lemnande en rispa helt nära ögonfästet. Smärtan var
större än faran och gjorde att hon icke förmådde öppna
ögat. Gethskil ilade till, skyndade derpå efter ett
glas vatten, doppade hennes näsduk deri och bad henne
dermed bada ögat.

De hade nu kommit in i slussen. De voro vid Berg. Alla
strömmade i land, för att bese det derintill belägna
Vreta klosters kyrka. Arkitekten hade lyckats få sin
fru upp på
däck, för att också bese denna minnesrika plats. Gerda
hindrades af smärtan att följa, men då Linea icke
ville gå henne förutan, beredde hon sig att göra
sällskap.

"Tillåt mig afstyrka det! Om ni fortfar en tjugo
minuters tid med dessa kalla badningar på ögat och
sedan lägger en kompress, dränkt i cognac och vatten,
deröfver, hoppas jag ni icke skall hafva något att
frukta för följderna af det onda och förebygga en
inflammering, som kunde blifva både långvarig och
besvärlig", sade Gethskil. "Här blir i alla fall
tillräcklig tid att bese ställets märkvärdigheter,
emedan passagen i slussarne upptager mellan två och
tre timmars tid."

"Jag råder att följa denna föreskrift, hvilken, om jag
icke bedrager mig, är gifven af en man af facket. Min
herre tycks vara läkare", sade arkitekten.

Gethskil, som kände en oöfvervinnelig fruktan för
att bli känd af de begge unga flickorna, svarade
genom en kort bugning, som på en gång tycktes bejaka
den uttalade förmodan och förstumma alla vidare
forskningar.

"Då skola äfven vi vänta min vän", sade arkitekten
till sin fru och ville slå sig ned bredvid Gerda på
soffan, men derför var hon ingalunda benägen.

"Nej, jag tackar! Jag skulle då bli tvungen att
anstränga mig, för att hinna taga i beskådande allt
detta märkvärdiga, som jag låtit öfvertala mig att
gå och se på. Du vet att jag icke tål vid fatiguer,
hvarför det är bäst att vi taga tid på oss. Flickorna
kunna träffa oss vid kyrkan, och finna de väl någon
som vill visa dem vägen dit", menade fru B...

"Om de unga damerna tillåta mig blifva deras
ledsagare, skall jag med största nöje ikläda mig den
funktionen."

Fru B... tackade på flickornas vägnar och gaf sin
man armen.

Der befann sig Gethskil nu ensam med de begge
unga flickorna under soltältet på fartyget. Hans
förmenade egenskap af läkare gaf honom i Gerdas ögon
en myndighet, hvilken hon obetingadt underkastade sig,
medan han deremot begagnade den att emot henne använda
den mest omsorgsfulla uppmärksamhet.

Sedan de tjugo minuterna förflutit under flitig
kallbaddning, bad Gethskil, med en dertill bemyndigad
persons hela gravitet, att få betrakta hennes öga. Hon
drog sig djupast under tältets skugga, och öppnade
det emot honom. Ack, i denna blick låg en brännande
gnista, som gaf honom ett djupare sår, än det han
här skulle läka.

"Ingen fara för er!" sade han med en synnerlig
betoning på de två sista orden, och tillagade
med egen hand den kompress han bad att få lägga
öfver ögat. Hon underkastade sig det, och med en af
förtjusning darrande hand utförde han detta prof af
sin antagna läkareskicklighet.

Då de kommo i nästa sluss, bjöd han henne företaga
den omtalade promenaden. De gingo i land,
för att gå upp till kyrkan och sammanträffa
med arkitektens. Bland den mängd af fattiga och
sysslolösa, som vanligen infinna sig på slussbankarne
för att begapa de resande eller af dem tillvinna
sig en liten allmosa, befann sig en qvinna, ännu
ung och af ett ovanligt mildt, men tärdt och lidande
utseende. Hon satt vid kanten af en gärdesgård med
ett barn i knäet, som det syntes af fyra eller fem års
ålder, men lidande af en slapphet och ett förtynande,
som gjorde det omöjligt att i någon mån reda sig
sjelf. Qvinnan öppnade icke sin mun till en bön, hon
uträckte icke sin hand till de förbigående efter en
skärf, det syntes att hennes nöd var större, än att
den med så ringa medel skulle kunna hjelpas. Hon
sjöng deremot med klagande röst en sång, för att
stilla det oroliga barnet. Vid hennes åsyn gick
Gerda bort till henne. Hon tilltalade henne och,
såsom Gethskil tyckte sig förmärka, stack någonting
liknande en sedel i hennes hand. Då hon återkom sade
hon: "Hennes barn lider af en tärande sjukdom. Ni är
läkare, vill ni icke gifva henne något råd eller någon
liten förhoppning? Det skulle ändå glädja henne."

Der stod Gethskil, tvungen att underhålla Gerdas
falska föreställning eller riskera en upptäckt, som
skulle ådraga honom hennes hat, hennes förakt. Att
bedraga henne var honom motbjudande, men att upplysa
henne var honom 
outhärdligt att tänka. Han gick till den olyckliga. Gerda
och Linea följde på något afstånd. Med en ganska
djupsinnig min frågade han efter barnets ålder,
orsakerna till dess sjukdom, hur länge den varat,
o. s. v. Qvinnan redogjorde för allt.

"Ni har icke försökt salta bad?" frågade Gethskil.

"Nej, nej. Jag har väl en liten tid försökt 
kallvattenkuren vid Söderköping, men det hjelpte inte,
och inte hade jag råd eller tid att länge uppehålla
mig der, ty jag har ännu två barn hemma. Der var
en främmande doktor, hvilken, som herrn, tillrådde
mig att söka saltsjöbad för gossen, men hur skulle
jag ha råd dertill, jag, som knappt har bröd åt de
mina?" sade qvinnan.

Gerda frågade efter hennes namn, hemvist, och till
hvilken församling hon hörde, och upptecknade allt
i sin minnesbok, under det Gethskil och Linea äfven
öppnade sina portmonnäer för henne.

Då de lemnat henne och gått ett stycke, hvarunder
Gerda hållit sig tyst och synts försänkt i sina
tankar, stannade hon plötsligen, såg upp emot Gethskil
med ett uttryck på sitt ansigte, som om stjernskottet
af en ljus idé gått genom hennes själ och sade:

"Herr doktor, vill ni göra mig en tjenst?"

"Tusende om jag kunde."

Gerda skrattade. "Ni har redan haft allt för mycket
besvär för min skull, för att jag skulle vilja öka
det så oförsynt. Besvara nu till en början hvad jag
frågar er! Tror ni verkligen att salta bad skulle
hjelpa den stackars gossen?"

"Om jag tror det?" sade Gethskil och sökte dölja
den förlägenhet som denna fråga uppkallade. "Det
är naturligtvis svårt att bestämdt säga något i det
fallet, men de hafva ofta visat en underbar verkan
och kunna aldrig skada, derom är jag åtminstone
öfvertygad."

"Nå väl, jag vill skrifva till pappa och bedja
honom förhjelpa den olyckliga modren till medel
att söka bot för sitt barn. Pappa är mycket god
och hjelper gerna nödlidande, men han ger aldrig
sina gåfvor utan att vara öfvertygad om att de
verkligen kunna gagna. Derför vill jag be er skrifva
till honom och intyga att det här vore verkliga
förhållandet. Säg! vill ni göra det?"

"Min nådiga", stammade Gethskil, "ni glömmer att jag
icke har den äran att vara personligen bekant med er
herr far."

"Det gör ingenting. Jag skall säga honom, då jag
skriver, att jag anmodat er derom, i egenskap af
läkare; jag skall säga honom hvilka tjenster ni
visat oss under resan, och ni kan vara förvissad
om att han skall finna sig er förbunden, och med
mycken tacksamhet mottaga edra underrättelser. Herr
Gustaf Franck, P...stad och Graningeholm, se der
den adress, hvarunder ert bref skall träffa honom."

Gethskil kände sig i högsta grad besvärad af den rol
han spelade. Den känsla, som Gerda ingifvit honom,
gjorde det honom plågsamt att använda ett bedrägeri
mot henne, och likväl var han nödgad dertill af
de mest tvingande omständigheter. Han lofvade att
uppfylla hennes begäran, men bad henne tillika att hon
ville lemna honom de gjorda anteckningarne rörande
qvinnan, "för att kunna använda dem såsom en bilaga."

"Hvartill skulle det behöfvas då jag skrifver till
pappa om saken?" frågade Gerda.

"Pappa är ingalunda misstrogen", tillade Linea.

"Det är jag långt ifrån ett föreställa mig. Men om
t. ex. mitt bref skulle först anlända."

"Ni tänker väl icke skrifva under vägen, utan att
säga mig till?" frågade Gerda.

"Nej! Men vår gemensamma väg är slut här, vid denna
station."

Gethskil uttalade icke dessa ord utan en tung
ansträngning och med en qväfd suck. Det var
fruktan att blifva förrådd, som kom honom att fatta
det beslut han tillkännagifvit. Fastän Gerda visade
sig hafva nog takt, att icke fråga efter hans namn,
var ju ingenting mer möjligt än att hon af någon
annan kunde få höra det, och med hvilken panna
skulle han då stå framför hennes blick? eller skulle
hon ens värdigas skänka honom en sådan?

"Här redan?" sade Gerda.

"Redan", upprepade Gethskil, liksom lade han mycken
vigt vid detta ord.

"Det blir rätt ledsamt, ty hvem skall under det
följande af resan gifva oss sådane upplysningar,
som ni gjort."

Dessa ord framkallade helt underliga känslor i
Gethskils själ. "Hvilken sublim naivetet, hvilket
förhatligt smicker!" Hon saknar mig, hon erkänner det,
men på samma gång att hvem som framställer sig för
henne med beskrifningen i handen öfver segelleden
kanalvägen mellan Stockholm och Göteborg, ja, att
boken sjelf, skall ersätta henne sällskapet af mig",
sade han. En harmfull bitterhet intog honom. Med
blicken fästad på marken framför sig, och utan att
säga ett ord, följde han de begge systrarne vägen
fram till kyrkan. Der, vid porten till kyrkogården,
bjöd han dem farväl, föregifvande att han måste
skynda tillbaka till fartyget för att hinna få
sina effekter i land och uppgöra sina räkningar,
m. m. Han förnyade ännu en gång sin anhållan om
de gjorda annotationerna, hvilka Gerda nu lemnade
honom, ehuru, som hon sade, hon icke rätt kunde fatta
ändamålet dermed.

Dold bakom ett träd, följde han med ögonen Gerda, der
hon med sin lätta, elastiska gång sväfvade fram mellan
grafkullarne, tills hon försvann inom kyrkodörren. Då
ilade han tillbaka till fartyget, som hade han varit
förföljd af en jagande fiende. Däcket var tomt på
menniskor. Der var platsen, der han nyss varit lycklig
nog att få egna henne sina omsorger. Der låg hennes
kappa och sjal, så som hon vid bortgåendet lemnat
dem. Han lutade sig ned mot dem, och jag tror att han
tryckte en kyss mot dem. Der stod det vattenglas som
hon nyss begagnat för sitt öga, och han svalkade sin
panna derur. Hvilken vigt förlänar icke kärleken åt
allt, hvaraf han kan skapa sig en beröringspunkt med
den han älskar?

Gethskil vågade icke afbida Gerdas återkomst, för att
säga henne ännu ett farväl, af fruktan att han under
tiden blifvit för henne upptäckt. Han drog sig undan
hennes blickar och beslöt att invänta nästa ankommande
fartyg, för att med det fortsätta sin resa. Vi vilja
under tiden göra läsarne närmare bekanta med hans
öden och förhållanden.


IV.


För omkring tretio år sedan kom, en kulen
Oktoberafton, i blåst och regn, ett ensamt
fruntimmer åkande med en skjutsgosse, på en liten
enspännare-vagn, till en liten egendom, i en aflägsen
landsort, hvilken beboddes af en arrendator med
hustru och många barn. Ett litet tarfligt möbleradt
rum stod färdigt för den ankommande, som man emottog
med en viss skygghet, enär man ej visste hvem hon var,
ej ens hvad man skulle kalla henne. Hon intog sitt
rum, der knappast någon annan lemnades tillträde,
än arrendatorns egen hustru, af hvilken hon bad att
blifva benämnd: Maria. En månad efter hennes ankomst
födde hon en son. Ett år derefter var hon icke mera
bland de lefvandes antal. Arrendatorns, som hade
en välsignad barnskara förut, fann tillökningen
besvärlig, och då en hederlig fanjunkarefamilj
erbjöd sig att emottaga barnet mot den, visserligen
ringa, men ordentligt, qvartalsvis, från okänd hand
utkommande summan för dess underhåll, lemnade de det i
dess händer. Detta barn var Patrik Gethskil. Saknaden
af ett naturligt beskydd utvecklade hos honom
ett tidigt sjelfständighetsbegär och väckte eller
främjade en håg att komma uppför i verlden, hvilken
redan från barndomen gaf en afgörande riktning åt hans
lif. Med ett godt läshufvud omfattade han studierna,
som ett medel att hinna sitt mål. Juridiken blef
hans specialämne. Vid akademien hade han blifvit
bekant med den omtalade v. häradshöfdingen Axel
Thoresson, hvilken vid samma tid der vistades, och
af sina bättre tillgångar, gång efter annan bistod
honom i hans ekonomiska svårigheter. Sålunda uppkom
emellan de bägge ynglingarne en vänskap, hvilken,
å Thoressons sida, närdes af det intresse hans fader
-- kyrkoherde i Forsebo -- tycktes visa för denna hans
gjorda bekantskap,
och hvilken sträckte sig ända derhän, att
han bad honom bjuda Gethskil att tillbringa ferierna
i prestgården.

Efter akademietidens slut skildes vägarne på den
gemensamma banan. Med sitt mål för ögonen utvecklade
Gethskil snart en lika ovanlig arbetsförmåga som
grundliga insigter, der dessa användes, och alltid
lifvad af åstundan att vinna de fördelar som en
god vinning erbjuder, hade han vid upptäckandet
af det omtalade förpantningsbrefvet, arkivet på
Hellingeboda, trott sig se ett fynd, som lyckan
rufvat på enkom för honom. Han stannade icke -- det
måste vi till hans beröm eller nackdel erkänna --
ett ögonblick i strid med sitt samvete om dess
användande. Egoisten och juristen gåfvo hvarandra
härvid ett handtag, hvarvid ej någon opposition hann
att komma till stånd. Utförandet af en så vigtig
process skulle föra honom ett långt steg fram 
på lyckans och framgångarnes bana.

Huru olika bedömde han icke saken nu? Han anklagade
sig att hafva stört en familjs lugn, inom hvilken,
derom var han öfvertygad, bodde allt det ädelmod och
alla de dygder, hvaraf menniskohjertat är mäktigt;
att hafva beröfvat en vördnadsvärd husfader och
välgörande husbonde en egendom, hvilken han dyrt
betalt och med all moralisk rätt var i besittning
af, och slutligen störtat den han älskade från
rikedomens lysande höjd ner till en ståndpunkt,
som endast erbjöd en tarflig lefnadsbergning, och
der hon skulle begråta förlusten af välgörenhetens
glädje och känna bitterheten af försakelser, hvarom
hon icke haft någon föreställning.

(Forts.)

*




Logogryf.

I kungars hand, af makten en symbol,
mitt hela kostat både blod och tårar;
dess glans, ack!  oftast blott en tom idol,
mer än dess tyngd har vägt hos jordens dårar;
ur kyrkans sköte äfven det sig höjt,
med fästet i dess höga hvalf begrafvet,
och sjömäns öga vid mitt hela dröjt
der, på sitt skepp, det ståtligt steg ur hafvet.
Af delar fem, som ordet innebär,
jag några ord vill söka sammansätta,
nu ha vi runorna framför oss här
och säkert hittar läsarn på det rätta:
ett smärtsamt minne från vår barndoms dar;
en skälfvande dryad i gröna lunder;
en stad i Södern -- törs ej säga hvar --
som har ett torn, bland alla torn ett under;
hvad tvänne -- bland personer som bland ting --
tillsammans utgjort uti alla tider;
det, hvarför kämpen uti kämpars ring;
från fordomtima stridt och ännu strider;
hvad Fanny på sitt finger fick en dag,
så föga vand att hushållssysslor sköta;
hvad kallas nöjet uti pojkars lag;
hvad en ingrediens i "knäck", den söta;
hvad nämnes nöjenas och modets stad;
hvad stället, der man gyllne säden torkar;
hvad vintergatan, der hvar yngling glad
på stålsko springer kapp med Skånes storkar;
ett tilltalsord för hvarje uppsatt man
i England (hvarfrån ordet är oss gifvet)
och sist hvad den sig aldrig vänta kan,
som denna torra logogryf har skrifvit.



*




Charader.
9.

Jag länge väntat att mitt första få, 
Ifrån mitt andra, der jag först såg dagen, 
Jag längtat att mitt tredje höra få 
Af pengar åtföljdt -- men jag blef bedragen 
Och derför djupt man mig beklaga må. 
En min kusin tog allt mitt första, så, 
Som furstar stundom pläga ta mitt hela, 
Med rätt . . . med orätt . . . ja, det kan ej fela.

10.

Bekant för sin mjukhet mitt första är; 
Med omsorg beredt det ock lysa plär. 
Lägg e till mitt andra och år från år 
Du det öfver böljorna skåda får. 
Mitt hela befinnes i dåligt skick 
Och knappast uthärdar det granskares blick. 
Dock, Stockholmsbor skynda om sommaren dit 
Att skaffa sig hull och sömn och aptit.



*



Rebus.
6.

*



Upplösning af Charaderna i föregående nummer: 
N:r 7, Sandhamn; N:r 8, Murbruk.

*

Upplösning af Rebus i föregående nummer: 
N:r 5, Vi böra biträda våra danska bröder.

*


Halmstad. Tryckt hos C. E. Gernandt, 1864.



FAMILJ-JOURNALEN. N:o 5. 1864.Ill. C L Rudolph, del




Näktergalen.
(Se illustr. sidan 132.)


Det är vår: den gudomliga solen strålar herrligt
ned på blomstrande fält, på sammetsmjuka ängar. En
välgörande, uppfriskande värme strömmar ur den
gyllne glans, hvilken solen förbreder rundt omkring
sig. När ett nytt lif uppgår öfver naturen, gläder sig
innevånaren i södra delen af vårt land framför allt
åt näktergalen, denne konstnärlige sångare, ty, säger
han: "hvad vore väl våren, utan fåglarnes lifvande
sång, utan näktergalens flöjttoner?" Ingen sångfågel
öfverträffar näktergalen, när den, vaggande sig på
en smidig algren vid den sorlande bäcken, låter sin
melodiska stämma ljuda -- ja det är en sång, så ljuf,
så melankolisk, så förtrollande, så hänryckande,
som blandade sig tonerna af en flöjt med de smäktande
stroferna från en eolsharpa. När en näktergal sjunger,
när den klagar på det egendomliga ljufva sättet, så
gör det godt in i sjelfva hjertat, ty den besitter ej
blott en melodi, likt skogens vanliga sångare. Den
har flera. Annorlunda sjunger näktergalen, då den,
täflande med de gröna löfpalatssernas befjädrade
innevånare, i djerfva satser svingar sig genom de rika
grenar, der den har sitt bo; annorlunda ljuder sången
då den lilla fågeln, lemnande buskarne i sitt revier,
söker öfverbjuda lärkan: allt efter det olika lynnet,
klingar sången mer eller mindre smäktande. Det finnes
ingen fågel, hvars sång utvecklar en sådan rikdom
på omvexling och behag, som näktergalens. Andra
sångfåglars röst är mer eller mindre monoton och
upprepar sig i enformiga vändningar; näktergalens sång
har åter en utomordentlig liflighet och mångfald
-- den tröttar ej, den hänrycker samt förstår att
varaktigt fängsla naturvännens uppmärksamhet. Denna
mästerliga sång tyckes till och med ha rythm och
musikalisk precision; der hör man icke ett brokigt
om hvartannat, utan ton sluter sig till ton på ett
öfverraskande sätt; sången söker göra rättvisa åt
tonföljdens första grundlagar. -- För den skull är och
blir äfven näktergalen skogens förste sångare. Kallas
också näktergalen ej "Philomela"? Redan de gamle
grekerna och romarne påstodo, att näktergalen kunde
tala och sjunga grekiska och latin. Intet under
sålunda, att näktergalen, denne luftens omtyckte
kringsvärmare, under alla tidehvarf på mångahanda sätt
besjungits af poeterna! Visserligen ser näktergalens
klädebonad temligen black och losliten ut och hans
anförvandter inom sångarslägtet äro i det fallet
betydligt bättre utrustade; men gjorde väl detta
någonsin till saken, i afseende på vår lille väns
renommé? Ingalunda! Näktergalens fjädrar äro 
oansenliga, rödaktigt grå, nedtill klargrå --
men den tycker ej om något slags tvist -- sången är
dess lifselement. -- Och tillkännagifva ej de brunaktiga 
svaga benen, att näktergalen ej är skapad för striden?
Derföre trifves näktergalen också företrädesvis
i skogsbuskarnes ensamhet och drager sig
tillbaka från det oroliga lifvet; den finner behag i
skogsbäckens stilla sorl och de susande källornas
mummel; den uppsöker buskarnes svala skugga och
bygger sitt bo i en stilla, sidoliggande dal, der
den störes af ingen i den ljufva trefnaden, och
den är glad och förnöjd, så länge taffeln endast är
rikligen försedd med larver, myror, mjölmaskar
och bär. Då sjunger den från tidigt om morgonen till
sent på aftonen -- ja man har till och med exempel på,
att näktergalar sjungit sig hesa eller att de fina
blodådrorne sprungit i halsen, om de kunde taga
segerkransen från en dem jemnbördig rival. Det
är sannerligen förtjusande att höra en sådan
konsert i den stilla skogsbygden. -- -- -- Sällan 
räcker emellertid näktergalens sång till sommarens 
början; för den skull är den företrädesvis en 
representant af den herrliga, blomstrande våren. Ty 
värr får vår vän understundom hålla till godo med 
fångenskapen i bur, men då klingar också dess sång 
annorlunda: då är den djupt melankolisk och bemödandet 
att genom utvald föda och sorgfällig vård göra 
fångenskapen dräglig blir endast en ringa ersättning 
för frihetens förlust. I skogen, i det fria, bygger 
den af frisk mossa, af torrt löf, af mjuka grässtrån 
och fina hår ett rundt bo och fäster detsamma mellan 
tjocka häckbuskar eller skuggiga bladväxter; i det 
fina boet lägger den gulgröna ägg och medan honan 
ligger, sjunger gemålen en vacker visa. Men när 
ungarne en gång kommit till verlden, så dela begge 
föräldrarne mödan att uppdraga dem. Och med hvilken 
ömhet vårda icke föräldrarne de unga afkomlingarne!
-- När våren kommer, infinna sig först hannarne, 
och då dessa sett sig omkring i trakten, hemtas det 
svagare könet; men när hösten med sina fallande löf 
och sina stormar gästar bygden, då skynda näktergalarne 
till deras egentliga fädernesland -- till Persien 
och Palestina, hvarest de ofta träffas lika 
talrikt, som sparfvarne hos oss, dessa gatpojkar inom 
fåglarnes verld; ja till och med till Kina och Japan 
ha näktergalar vågat sig. -- Men om näktergalen 
händelsevis anländer för tidigt till våra södra landskap, 
då sväfvar den mellan nöd och död, utom det att de kalla 
vårnätterna bjuda en ofrivillig tystnad -- och sången är 
dock dess lif!

*


Natur och konst i trädgårdsskötseln.

Ingenting väcker säkerligen mera menniskans
eftertänka, än en blick in i den vegetabiliska
naturens hemlighetsfulla och underbara
verkstäder. Hvad för ett mirakel ligger icke i ett
litet frökorn! Hvem skulle väl, om man ej såg det
från barndomen, tro, att ur den lilla oansenliga
tingesten ett helt träd växer upp, bärande blad,
blommor och frukter, i hvilka återigen frökorn
inneslutas, frambringande samma individer, som den,
hvarifrån det första fröet härstammade? Verkligen
desamma? -- Vi vilja se till.

Naturens första lag är att hålla de olika slägterna
och arterna, i växt- såväl som i djurriket, rena,
d. v. s. oföränderliga, under loppet af årtusenden;
för evigt visserligen icke, ty förstenade delar
af växter och djur visa oss, att vår jord under
tidigare perioder frambringat andra bildningar,
bildningar, hvilka i lefvande tillståndet dels
alldeles icke numera finnas till, dels endast uppträda
i beslägtade eller liknande former. Ett försvinnande
och uppträdande på nytt af vår jords bebyggare ligger
med outplånliga drag nedskrifvit i naturen sjelf;
sjelfva factum är onekligt, om än enskildheterna äro
oss obekanta. Den menskliga anden, huru djupt den än
redan må ha inträngt i naturens hemligheter, är likväl
för svag att kunna utforska allt, isynnerhet emedan
menniskolifvet är för kort och jordens åldersperioder
för långa; vi vilja för den skull vid vår närvarande
betraktelse icke låta våra blickar sväfva för vida
ut i rymden, utan rikta dem på föremål och facta,
hvilka icke behöfva iakttagas en hel menniskoålder
igenom, utan endast fordra en helt kort del deraf --
en tidrymd af blott tvänne år.

Vi nämnde ofvan, att naturens första lag vore
att hålla slägten och arter rena, åtminstone
under en för den vanliga menniskan ofantligt lång
tidrymd. Men naturen har också andra lagar. Den har
utrustat sina barn på ett sätt, som är nödvändigt
för de förhållanden, under hvilka de skola existera
och fortplanta sig. Men huru går det väl, om dessa
förhållanden afvika från det normala? Följden blifver,
att de skapade tingen antingen duka under för de nya
ogynnsamma omständigheterna, d. v. s. dö ut, eller å
andra sidan småningom förändra sig på ett sätt, att de
foga sig efter dessa och sålunda kunna varaktigt lefva
och fortplanta sig under olika vilkor mot förr. Det
sednare är fallet med en mängd växtarter, hvilka
kommit till oss från andra verldsdelar eller länder
och så mycket ha de ofta förändrat sig, att den 
ursprungligt vilda växten i dess hemland och kolonisten
tyckas vara skilda produkter af växtriket. Annat
klimat, annan näring gör det mesta, dock icke alltid
till sakens fördel. Denna omständighet nödgade
redan från början de menniskor hvilka befattade
sig med växtkultur, att gifva akt på hvad som
vore fördelaktigt eller skadligt för det afsedda
ändamålet och, stödda på denna erfarenhet, rättade de
sig slafviskt derefter. Men helt annorlunda är det
nu, sedan framstegen i naturvetenskaperna tillåtit
menniskan att kasta en djupare blick in i naturens
hemlighetsfulla verksamhet, och framför allt sedan de
underbara enskildheterna vid blommornas befruktning
äro afslöjade, har ett slags despotism gjort sig
gällande, hvad beträffar konsten att förändra växter
efter behag, d. v. s. skapa helt nya former.

Hvem har icke med beundran iakttagit de hundratals
varieteterna af hyacinter, tulpaner, rosor, löfkojor, 
astrar och hvad de heta alla dessa Floras täcka
barn, som ha konsten att tacka för sina herrliga
färgkontraster, sina graciösa teckningar! Vi vilja
dermed ingalunda påstå, att naturen, öfverlåten åt
sig sjelf, icke kunde alstra lika storartade och lika
briljanta former som konsten, ty naturens form- och
färgrikdom är oändlig, men vi önskade framhålla, att
i menniskans hand ligger en stor makt till ombildning
och mångfaldigande af växterna, så vida man följer
den rätta vägen, och denna är, att man hos växter,
hvilka nu en gång visa böjelse för att variera,
endast samlar frön till utsäde af de individer,
hvilkas egenskaper finnas mest önskvärda och som man
vill ytterligare fullkomna, samt sedermera att man
vid artificiel befruktning, d. v. s. öfverflyttande
af frömjölet från en art till en beslägtad annan,
blott väljer de fullkomligaste, briljantaste eller
egendomligaste exemplaren, för att å ena sidan
framkalla högsta fullkomlighet i form och färg,
eller å andra nya teckningar och färger.

Naturen och konsten, understödda genom vetenskapens
forskningar, gå vid den närvarande växtkulturen hand i
hand, för att städse åstadkomma något nytt, beredande
åskådaren nöje och framställaren fördel. Till följe
häraf skola vi för framtiden på blumistikens fält få
allt flera konstens verk att beundra, medan naturliga
nyheter blifva allt sällsyntare, ju mera de främmande
verldsdelarne äro undersökta och deras alster tagna
i anspråk för trädgårdsskötselns ändamål.

*



Orans Resäfventyr.

I en liten dal vid Alleghannybergens fot och på
stranden af Delaware stod för längre än femtio
år sedan ett vackert hus, omgifvet af stora
länderier. Den ursprunglige ägaren var en genom
arf rik vorden engelsk utvandrare, vid namn
Gilbert. Huset, hvilket genom de begränsande
trädgrupperna och vinbergen fick ett romantiskt
utseende, låg fullkomligt enstaka, ty, utom det
blockhus, med hvilket Gilbert begåfvat en fattig
enka, var ingen annan boning synlig från hans
hem. Elsa, så hette enkan, hade förvandlat sin hydda
till ett värdshus, hvilket föranledde en och annan
resande att uppehålla sig något längre i dalen.

Gilbert uppbjöd allt, för att åstadkomma lif och
rörelse i sina besittningar. Han bjöd innevånarne i
den sju engelska mil aflägsna småstaden Hillborough
till sig, så ofta det gick an, och höll öppet bord
för främlingar, så länge de kunde trifvas i en
dylik landtlig ensamhet. Hans barn hade från och med
uppnåendet af den ålder, då de förstodo att umgås
med ett gevär, börjat sina ströftåg i skogarne,
och framför allt hade böjelsen för detta vilda lif
hos hans äldste son Oran vållat, det fadren måst
öfvergifva planen att tillbringa sina återstående
dagar i England. Gilbert hade nämligen med hela
sin familj passerat oceanen och under ett års
tid uppehållit sig i granskapet af Bristol, hans
födelsestad. Då blef Oran, vid den tiden tolf år
gammal, "hjertligt uppledsen åt
ett land, i hvilket ej funnos några skogar och inga
ställen, der han fritt kunde ströfva omkring", samt
fattade det förtviflade beslutet att ensam återvända
till Amerika. Han utförde det också, i det han dolde
sig bland lasten i ett fartyg: hans lidanden och
försakelser voro stora, men han uthärdade dem med
otrolig ståndaktighet, tills han slutligen, efter
många märkvärdiga äfventyr, uppnådde sin lyckliga dal,
der han fann ett vänligt emottagande hos den gamla
enkan Elsa.

Sedan Oran återhemtat sig från resans strapatser och
af den gamla Elsa ombonats på bästa sätt, berättade
han för henne allt hvad han genomgått, och det vi nu
här vilja skildra.


Ombord på fartyget.


"Sedan jag fattat beslutet", -- berättade han -- "att
lemna mitt hem, begaf jag mig en morgon på väg och
hann emot qvällen fram till hamnen. Jag såg de höga
masterna och hörbart slog mitt hjerta, då mina ögon
föllo på den längsta af dem alla och träffade den
stolt i vinden fladdrande vimpeln. Då jag kom närmare,
såg jag ett stort bräde, hvilket var fästadt på ett
framstående ställe af tackelverket och hvarpå jag
läste orden:

"Oceanen -- till Förenta Staterna -- i morgon".

Utan att vidare gifva akt på någonting annat,
klättrade jag ombord och stod på "Oceanens" däck.

På min väg öfver däck blef jag stående i närheten af
storluckan, der flera matroser voro sysselsatta med
att fira ned fat och kistor i skeppsrummet.

En af matroserna kastade tillfälligtvis ögonen på mig
och sedan han betraktat mig med en komisk blinkning,
ropade han:

"Ohoj, du lilla splissjern, hvem söker du här
ombord? Vill du med -- hvasa?"

"Jag önskade få tala med kaptenen", svarade jag.

"Du skulle ha lust att tala med kaptenen, säger
du. Och hvad skulle du väl kunna vilja honom? Jag är
styrman, kan jag inte uträtta ärendet?"

"Jag ville gerna bli matros."

Ett skallande skratt följde på detta svar.

"Titta hit, Bill", ropade en, "på denne tummeliten,
som vill bli matros!"

"Vet mutter, hvar du håller hus?"

"Det är klart, att hon de' inte har reda på och
samma glada kunskap delas säkert af söta pappa", sade
en tredje. "Jag slår vad, att pojken glömt att ta'
afsked der hemma."

"Jag vill säga dig en sak", började ånyo
styrmannen. "Följ mitt råd. Grå du hem igen och
helsa din mor ifrån mig, att hon binder dig med
förklädsbandet vid ett stolsben; der kan du ligga
för ankar ännu ett halft dussin år."

Detta råd blef ånyo signalen till ett skallande skratt.

Jag stod just i begrepp att förfoga mig tillbaka
öfver relingen, då jag märkte en man komma i motsatt
riktning från stranden. Färgen i hans ansigte
var härdad mot alla väder; hans benkläder voro af
blått lotskläde och detta gaf honom tycke af en
sjöman. Samtidigt genomblixtrade den tanken mig,
att han var fartygets kapten.

Jag skulle icke förblifva länge i tvifvel deröfver.

Oaktadt styrmannen ville hålla mig tillbaka,
marscherade jag på, ända tills jag hann upp kaptenen,
i det ögonblick han stod i begrepp att gå ned i sin
kajuta.

I så få ord som möjligt satte jag honom i kännedom
om mina önskningar.

Det enda svar han bevärdigade mig med, var ett
högljudt skratt, derpå vände han sig om och ropade
till en af sitt folk:

"Se här, Waters, tag den här pojkvalpen på ryggen
och sätt honom i land."

Utan att yttra ett ord vidare, gick han ned för
trappan och försvann ur mina åsyn.

Medan jag ännu stod helt bedröfvad, kände jag mig
plötsligen lyftad af Waters' starka armar, och
sedan han burit mig i land satte han mig ned på
stenläggningen, i det han sade:

"Låt nu råda dig och märk hvad Waters säger: Bli'
borta från saltvattnet så länge du kan, annars äta
hajarne upp dig."

Min första förnimmelse var känslan af utomordentlig
förödmjukelse och blygsel. Det tycktes mig som om de
förbigående måste ha reda på hvad som passerat. Utan
att dröja, skyndade jag derföre bort från stället.

Icke långt derifrån lågo stora kistor, fat och
varubalar kringströdda på varfvet. I ett af
mellanrummen smög jag mig in.

Jag satte mig på en kista och började tänka öfver min
plan. Då föll mig in, att jag hört talas om personer,
hvilka gömt sig ombord på fartyg och på det sättet
blifvit tagna med ut i öppna sjön, hvarefter de krupit
fram ur sin vrå, då fartygen hunnit så långt ifrån
land, att de ej kunde blifva återsände.

Hågkomsten af dessa förvägna äfventyrare hade knappt
genomblixtrat min hjerna innan jag fattade beslutet
att följa deras exempel.

Emellertid hade jag blifvit hungrig och använde
derföre min lilla kassa till inköp af proviant, hvaraf
jag förtärde en del samt med återstoden fyllde mina
fickor. Mörkret gynnade nu mitt förehafvande. Jag
befann mig ånyo midtemot "Oceanen", steg öfver
relingen och klättrade försigtigt ned på däck. En
hastig blick öfvertygade mig, att ingen fanns i
närheten. Nu eller aldrig! hviskade jag till mig sjelf
och smög mig utefter däck ända till stormasten. Jag
stod vid kanten af storluckan; kabeln, hvilken under dagen 
begagnats för nedfirandet af fraktgodset, hängde der ännu, 
jag grep den med båda händer och lät mig varsamt glida
ned. Visserligen plumpsade jag litet tungt ned,
men var snart åter på benen, klättrade öfver några
balar och kröp bakom ett stort fat för att anträda


Min resa i mörkret.


Nattlägret gjorde jag mig så beqvämt som möjligt och
sof snart så tungt som en råtta, samt nästan lika
länge som en sådan.

Då jag vaknade, sade instinkten mig, att jag sofvit
mycket länge. Jag lyssnade och förnam buller,
hvilket ögonskenligen förorsakades genom tunga
föremål. Ändtligen upphörde bullret och under
flera timmar hörde jag ingenting. Ånyo föll jag
i en djup sömn, och då jag denna gången vaknade
förnummo mina öron ett ganska glädjande ljud, ty
jag igenkände genast det välbekanta rasslandet af
en ankarketting. Snart derefter hörde jag vattnets
sqvalpande mot fartygets sidor, hvarjemte den
fortfarande rörelsen snart öfvertygade mig, att vi
befunno oss på öppen sjö.

"Lotsen", tänkte jag, "skall nu snart lemna fartyget
och sedan kan jag utan fara visa mig på däck."

Under det att jag ännu i tankarne sysselsatte mig med
det emottagande, som väl skulle komma på min del, när
jag infunne mig på däck, märkte jag, att mitt hufvud
svindlade och att tunga svettdroppar stodo på pannan,
hvarjemte jag kände mig sjuk i bröst och mage.

På alla dessa symptomer igenkände jag snart, hvad
som felade mig -- jag var sjösjuk. -- Jag kände en
brinnande törst och qvalmet i det trånga hålet blef
mig odrägligt.

"Helt säkert", sade jag till mig sjelf, "är lotsen
nu åstad. Dock hur' det än må vara med den saken,
känner jag, att det är omöjligt att längre uthärda
här -- jag måste på däck. --" 

Jag reste mig från min
liggande ställning, hann, krypande i mörkret, till
ändan af det stora fatet och trefvade efter den
öppning, genom hvilken jag klämt mig in. Till min
stora förvåning fann jag den tillsluten.

Öfverallt stötte mina händer på motstånd och kommo
i beröring med en lodrät vägg, hvilken, efter hvad
jag genom trefvande öfvertygade mig, var sidan af en
stor kista.

Efter upprepade fåfänga ansträngningar att skjuta
bort kistan, afstod jag från alla vidare försök och
kröp ånyo tillbaka längs det stora fatet, i hopp att
måhända komma ut vid andra ändan deraf. Men då jag
hann dit, tillintetgjordes på ett ögonblick alla mina
förhoppningar. Det fanns inte ett tums mellanrum,
så att en råtta kunnat smyga sig igenom en gång. I
det becksvarta mörkret trefvade jag åt alla sidor,
men öfverallt med samma resultat, tills jag ändtligen
kände mig öfvertygad, att jag var inspärrad på alla
sidor -- i fängelse -- inmurad i balar, kistor och
tunnor!

Jag begrep icke straxt allt det förskräckliga i mitt
öde. Jag anade ej, att det starkaste rop, jag kunde
utstöta, aldrig skulle hinna till något menskligt
öra. Jag anade icke, att luckan, genom hvilken jag
klättrat ned i skeppsrummet, var fast tillsluten, för
att stanna i detta skick, tills resan var fullbordad.

Först sedan jag ropat och skrikit så mycket
jag förmådde, sedan på mina förnyade rop aldrig
erhållits något svar, först då började jag uppfatta
den egentliga beskaffenheten af mitt läge. På en
gång genomträngdes jag af den öfvertygelsen, att
ingen utsigt till befrielse förefunnes, intet hopp
att blifva räddad, med ett ord, att jag var lefvande
begrafven.

Sjösjukan hade en lång stund trädt i bakgrunden för
förtviflans häftiga qval, men det fysiska illamåendet
återvände och alstrade, i förening med min själs
upprörda tillstånd, en pina, sådan jag aldrig
tillförene erfarit den.

Jag förmådde icke kämpa deremot -- mina krafter sveko
och jag sjönk ned, likt en, som blifvit rörd af slag.

Då jag åter kom till besinning, varade det en stund,
innan jag kunde göra mig redo för hvar jag befann mig;
men då jag utsträckte armarne, erinrades jag om min
belägenhet. Rundt omkring åt alla sidor kunde jag
känna trämurarne i mitt
fängelse och röra vid dem med fingrarne. Jag hade ej
mer utrymme, än som behöfdes för att jemnt och nätt
vända mig om.

Flera timmar igenom låg jag nu i ett slags half
bedöfning, d. v. s. min själ befann sig i detta
tillstånd, men med min kropp var detta olyckligtvis
ingalunda fallet. Tvärtom pinades jag af en häftig
hufvudvärk samt af den mest brännande törst, måhända
en af de fruktansvärdaste af alla marter, hvilka
menniskan har att utstå.

Hungrig var jag ännu icke, ty det lilla förråd jag
anskaffat mig hade räckt hittills. Min uttorkade gom
åstundade blott vatten; vatten tycktes mig i detta
ögonblick vara en af jordens högsta skatter. Jag
hade hört talas om menniskor, hvilka, utmattade af
törst, framsläpat sitt lif flera dagar, innan de fått
dö. Denna utsigt var fasansfull. Huru skulle jag kunna
uthärda det, jag nu pinades af, flera dagar? Jag
hoppades, att döden förr skulle infinna sig och
befria mig från mina qval.

Nästan i samma ögonblick, då jag gifvit rum åt denna
förtviflade önskan, träffades mina öron af ett buller,
hvilket genast gaf mina tankar en annan riktning och
kom mig att glömma det gräsliga i min belägenhet. O,
hvilket ljufligt buller! Det liknade en hviskning
från den himmelska barmhertighetens engel.

Jag stod halft upprätt, med ena axeln stödd emot ett
af de skeppsknän, hvilket delade mitt lilla gemak i
tvänne nästan lika stora delar.

Den position, jag intagit, var en nästan stående,
fastän endast i viss mån, ty mitt kyffe befanns icke
fullt så högt, som längden af min kropp. Min axel fann
en stödjepunkt i skeppsknäet och mitt framåt lutade
hufvud kom i beröring med det stora fatets vägg. Mitt
öra var tryckt mot stäfverna och genom dessa hörde
jag ett buller, som jag genast förstod. Det var
"gluck! gluck!" af det inom fatet cirkulerande
vattnet.

(Forts.)

*



Näktergalen.

*



Lappländska Taflor.


I.

Högt uppe i nord 
Bland klipporna blommar 
Den skönaste sommar, 
Som finnes på jord. 
Hvad jag skulle sjunga
Dig, Sol, om jag stod 
På Luppio klippa 
Vid Tengeli flod.

Nicander.


Skandinaviska halföns benstomme, den vidsträckta
fjälltrakt, som vi känna under namnet Kölen, och som
vi lärt oss att betrakta såsom en bergmur, ungefär
lik Alpernas, ehuru den i sjelfva verket är ett
högt platåland, på hvilket en ansenligare rygg reser
sig, medan andra lägre löpa parallelt med densamma
eller ut derifrån och högre toppar emellanåt skjuta
upp till betydliga höjder, dock icke på långt när
jemförliga med Alpernas eller Cordillerernas jättar,
-- denna benstomme fyller i vestra delen af halfön hela
landet från Lindesnäs till Nord-Cap, från 58 till 79°
N. br., men stiger på östra sidan i trappor småningom
ned mot Bottniska Vikens breda vatten. Medan på vestra
eller Norska sidan fjällryggen, genombruten af smala,
långsträckta fjordar, störtar sig nästan tvärbrant
ned i hafvet, breder den på svenska sidan ut sig,
ofta afbruten af fjällslätter och dalar, och bildar
ordentliga trappsteg, betecknade vid hufvudryggens fot
genom de talrika sjöar, i hvilka fjällvattnen samlat
sig, längre ned genom de ur dessa sjöar utrinnande
flodernas lugnare, dock af
forssar och fall afbrutna, lopp, samt slutligen genom
den breda kustslätt, som sträcker sig ända ned till
hafvet och bildar provinsen Vesterbottens egentliga
odlingsland, der små, men idoga städer blifvit anlagda
vid flodernas mynningar, der befolkningen, svensk till
stam och språk, lefver af jordbruk och boskapsskötsel,
af sjöfart och handel och alla de andra näringsgrenar,
som tillhöra det svenska landet. Den del af detta
trappland, hvilken omfattar de stora fjällsjöarna
och fjällflodernas öfversta samt mellersta lopp,
hvilken i vester begränsas af fjällryggen, i öster
af det nedersta trapplandets inre gräns, men i söder
och norr utbreder sig mellan 65:te och 69:de graden,
utgör det egentliga Lappland, ehuru Lappmarker och
Lappar äfven förefinnas ända långt nere i Jämtland,
hvars nordliga del har samma naturliga beskaffenhet
som det egentliga Lappland.

Medelhöjden af Lappmarken, särdeles närmast till
hufvudbergsryggen, uppgår till ungefår 2000 fot,
men sänker sig allt mer mot öster och utgör slutligen
knappt tusen fot. Fjällbergen äro merändels på sina
branta sidor öfverhöljda med stenras och der de
äro långsluttande, eller i dalarna, öfverdragna
med en tunn jordskorpa, på hvilken endast låga,
risaktiga buskar och fjällväxter finna näring. Icke
många af fjällbergen äro betäckta med evig snö; men
på de flesta ligger snön qvar långt inpå sommaren
och fjällväxterna blomstra ända uppe i snökanten. De
mellan fjällen sig utbredande dalarne upptagas till
största delen af kärr och vidsträckta myrar, stundom
till flera mils längd, och mellan myrarna äro de
ofta öfversådda med klappersten. "Resande, -- säger Geijer 
i Svea Rikes Häfder, -- "ha liknat fjällen vid ett haf i högsta 
uppror, hvars ofantliga vågor plötsligt stelnat. Betäckta af 
is och en bländande hvit snö, kasta de i klart väder en 
glänsande blånad rundt omkring sig. Man ser öfver molnen i den 
blå luften fjällspetsarne, hvilka derigenom för ögat få en omätlig 
höjd och från sina glatta sidor återkastande solstrålarne 
tyckas nå sjelfva himlen. Ännu vid midnattsstunden flamma 
deras snöiga toppar af solens från horisonten flödande strålar, 
och denna s. k. isblink glänser som eld i de nedanför 
liggande dalarnes djupa skymning."

Gränsen för den eviga snön träffas i Sverige vid 61° på 
5200 fots höjd öfver hafvet, och de sydligaste fjällen i svenska 
landryggen, som uppstiga till snögränsen, äro Sylarne i 
Dalarne samt Svuckustöt på gränsen mellan Dalarne, Norge 
och Herjedalen. Vid 62 1/2°  ligger snögränsen vid en höjd af 
4680, vid 67° 3600 fot öfver hafvet. Ofvanför 61° börjar 
qvicksilfret frysa under stränga vintrar så, att man icke längre 
kan observera thermometern, utan qvicksilfret faller helt och 
hållet ned i dennas kula vid en köldgrad, som anses 
motsvara 40 grader. Då man längst norrut nalkas fjällen, råkar 
man först, 3200 fot nedanföre gränsen för den eviga snön, den 
gräns, der granen upphör att växa. Redan förut har detta 
träd antagit ett ovanligt utseende, det är ända från marken 
fullsatt med svartaktiga qvistar och synes liksom brändt 
i toppen. Vid samma höjd upphöra åkerbären att mogna, de 
sista bäfverhusen synas vid bäckarne, gäddan och aborren 
försvinna ur sjöarne. Kornet har upphört att mogna; men små 
gårdar, hvilkas invånare lefva af fiske och boskapsskötsel, 
finnas ända till 2600 fot nära snögränsen. Här upphör tallen, 
och 2000 fot från snögränsen äfven björken. Rödingen (Salmo 
alpinus), som i Sverige träffas sydligast i Vettern, är den 
sista fisk, som trifves i så högt belägna insjöar. Ännu 400 
fot högre upp gå buskar, svartaktigt ris af dvergbjörken 
(Betula nana); hjortronen mogna ännu, men ej högre; filfrasen 
besitter ännu dessa trakter. Men sedermera upphöra äfven 
alla buskar; backarne betäckas af än bruna än gröna fjällörter; 
de enda bär, som mogna, äro kråkbären. Högre än 800 
fot nedanför snögränsen sätter icke Lappen gerna sin kåta, 
ty äfven betet för renarne saknas. Längst upp mot snögränsen 
är all växtlighet i det närmaste försvunnen; men ända 
till 200 fot derofvanom förmå dock ännu några lavar att 
bibehålla sitt tynande lif.

Ill. NUYCT

Men fastän naturen uppenbarar sig i denna afskräckande 
skepnad på de höga fjällen, må man dock icke tro, att detta 
är förhållandet öfverallt i Lappmarken. Äfven här finnes 
odling, och den korta, men varma sommaren drifver växterna 
med utomordentlig hastighet till mognad. När säden i det 
sydligt belägna Skåne behöfver 16 veckor för sin mognad, 
erfordrar den i Lappland öfver hufvud endast 10 veckor, och 
fastän trädgårdsväxter icke vilja komma fort ofvanom Piteå, 
kunna potates och krusbär uppdragas ända till Nordcap. 
Öfver allt i Svenska Lappmarken, der säd kan odlas, 
förekommer råg, ehuru korn likväl är hufvudsädet; hafren mognar 
icke så långt norrut som kornet. Landet har derjemte öfverflöd 
på goda ängar, hvilka i följd af den rika tillgången på 
floder och strömmar lätt kunna göras fruktbara genom 
öfvervattning, hvilken också användes. Tillfällen till odling finnas 
i stort antal, och nybyggarne bli beständigt allt flera, ehuru 
landet naturligtvis ännu är glest bebodt, särdeles upp emot 
fjällen, der det kan vara många mil mellan hvarje nybygge. 
Men att äfven Lappland kan hafva sin skönhet, det bevisas 
af följande rader, i hvilka N. J. Andersson sammanfattat en 
bild af Qvickjock, Lapplands paradis:

"Der nere, huru täckt och fridfullt ligga de ej, de der 
sköna öarne, med sina runda, yfviga löfhvalf, sina fria 
vattengångar, sina yppiga blomstermattor, der allt hvad skönt 
finnes blandar sig tillsamman till en enda ljuf samstämmighet. 
Med lugn hvilar ögat på dessa stilla ängder, der fåglarne 
qvittra sitt lof mellan bladen, och fjärilarne fladdra från 
"blomma hvit till blomma röd, att af dess nektar svalkas", 
der bien och humlorna surra sin fröjd, och hela naturen tyckes 
svälla af lycka, både för sig sjelf och andra."

Vid sjön Kilpisjaur, förnämsta källan för Muonio-Elf 
vid 69° n. br., träffar Sveriges gräns fjällryggen, som från 
denna sjö utgör gränsen för Torneå Lappmark, följer stranden 
af Torneå Träsk, fortsätter sig med det silfver innehållande 
Schanglifjället och det kopparmalmfyndiga Allekasje samt 
hvars yttersta hörnsten mot Luleå Lappmark är Ifvarsten. 
Luleå Lappmark begränsas likaledes i vester af fjällryggen, 
på hvilken man här finner det silfvermalm innehållande 
Nasafjäll, och hvars gränspelare mot Piteå Lappmark utgöres 
af det väldiga Sulitelma, Sveriges högsta berg, 6342 Sv. fot 
högt. Piteå Lappmark fortsättes vidare till Bonnäs, der 
gränsen vidtager för Umeå-, Lycksele-, och Åsele-Lappmarker, 
der fjällryggen betydligt sänker sig, tilldess med Rensfjället 
Jämtlands Lappmark begynner, och bergen åter höja sig 
ansenligt. Högsta punkten i Jämtland är det 4954 Sv. fot höga 
Åreskutan.

Sulitelma, Sveriges högsta berg och Skandinaviens 
veterligen största glacier, som icke skall gifva efter för de största 
i Alperna, har blifvit besökt och beskrifvet af Wahlenberg. 
Glacieren sträcker sig till en half mils längd och flera 
hundra fots höjd, som en öfverhängande och fjällets sidor 
betäckande isvägg, här och der med ofantliga hvalf, omgifna 
med stora, spetsiga ispyramider, och emellanåt remnor, så breda 
och djupa, att stundom Lappar med hela sin renjord för alltid 
försvunnit i dem. Hela denna ofantliga ismassa befinner sig 
i oupphörlig skridning nedåt. Beständigt underskuren vid sin 
nedra brädd af det nere i remnorna och ur de djupa 
hvalfven strömmande vattnet, äfvensom af jordens egen
värme (den sträcker nämligen sina utskott hela
700 fot nedom snögränsen) tryckes den af sin egen
tyngd nedföre och skjuter derigenom framför sig
sin morän, höga gyttjiga jordvallar, hvilka göra
glacierens kant svart och ohygglig samt smutsa det
derifrån nedbrusande isvattnet. Man hör glacierens
rörelse, den knakar och brakar oupphörligt. De stora
ispyramiderna störta ständigt med dån tillsammans och
ned öfver de djupa hvalfven; det mörka vattnet sorlar
och brusar i afgrunden. "Ingan lefvande varelse" --
fortfar Wahlenberg, -- "vågar nalkas en sådan brädd,
och all beskrifning kan af detta fasans skådespel
ge blott en ofullkomlig afbild." Sulitelma består
af en stor bergås, som går från nordvest till sydost
och ligger flera hundra fot högt öfver den nedanföre
belägna Sulitelma-dalen. Från denna bergås, som utgör
likasom fotställningen, resa sig Norra och Södra
Sulitelma, tillika med flera smärre fjällspetsar. Den
södra spetsen är emellertid den högsta bland dem
alla, och denna spets är det af Lapparna egentligen
s. k. "Högtidsberget" eller "Trollberget". Engström,
som besteg Sulitelma till den höjd, hvarifrån toppen
reser sig, säger, att utsigten derifrån var stor
och förvånande. "Det oändliga fjällhafvets åsyn
omkring mig och stormen på höjden gjorde stundom,
att andedrägten likasom hämmades. Den kringliggande
snöverlden liknade ett stelnadt chaos, hvilket
Skaparen hade öfvergifvit. Det enda lif, man här
varseblef, var fjällströmmarnes hemska sorl i natten
och stormens tjut."

Från fjällen upprinna de väldiga floder, som falla ut
i Bottenhafvet och i sitt öfra lopp bilda de stora,
långsmala fjällsjöar, hvilka beteckna sluttningens
öfversta trappsteg. Dessa floder äro Torneå-Elf,
hvars dal (Svenska andelen deraf) uppgifves lika med
hela konungariket Hannover, eller 460 geogr. mil,
Luleå-Elf, Piteå- och Umeå-Elfvar. Torneå-Elf bildas
af Muonio- och Torneå-Elfvar, som förena sig vid
Kengis, femton mil från hafvet. Den förra af floderna
bildar inga sjöar, men har oräkneliga forssar och
stridvatten; den sednare upprinner ur sjöar, af
hvilka Torneå Träsk är den största, och bildar under
sitt lopp mer än 60 forssar, en stor del sådana,
att man kan färdas igenom dem med båt, hvartill dock
skickliga och vana roddare behöfvas. Torneå-Elf och
den paralellt med densamma rinnande Kalix-Elf
förete det i geografien sällsynta fenomenet af en
s. k. bifurcation, eller att bägge floderna förenas
genom en tvärflod, Tärende-Elf, alldeles som i Södra
Amerika Orinocos flodsystem förenas med Amazonflodens
genom Cassiquiare. Torneå Lappmark ligger nästan
helt och hållet inom polcirkeln, som går igenom
Öfver-Torneå, och under hvilken man från hvarje höjd
ser solen hela midsommarnatten 
"Med solen förhåller det sig här, invid
polcirkeln, ungefär på följande sätt, -- notabene vid
midsommartiden". -- säger N. Arfvidson i "Nord och Söder":

"Klockan något efter tio på aftonen börja hennes
strålar att aftaga, och på dygnets sista timma liknar
hon en ofantlig guldtallrik, -- större än solskifvan
vanligen synes, -- af den allra yppersta politur och
finhaltighet. Som guldtallrik är hon ypperlig, men
som sol högst ömklig. Det är blott liket af dagens
konung; anden är flydd. Hon lyser icke, värmer icke,
blott skiner. Vänder man sig åt södern, så är der
skymning, särdeles om denna trakt är mulen; och det är
ett kuriöst, ehuru icke poetiskt, tvärtom hemskt och
otrefligt skådespel, att se den strålande beherrskaren 
af vårt planetsystem icke ens med sin fulla
närvaro förmå skingra eller afhålla nattens skuggor,
då, i södern, hans tjenande andar, Aurora och Vesper,
dertill äro tillräckliga. När solen har upphört
att sjunka, eller vid midnattstiden, ser man på
höjden af Avasaxa ännu en bred rand af himlens blå
under skifvan. Sedan följer solen horisonten åt
med fullkomligt samma afstånd från densamma ungefär
ea halftimmas tid, tilldess hon kl. 1 åter börjar
höja sig. Detta är alltsammans. Öfvergången från
en slumrad till en uppvaknad natur märker man icke,
inga foglar sjunga, och det poetiska, som natt och
morgon ega i södern, finnes icke här, der naturen
kämpar med döden i ett par månader af året och är
stendöd de öfriga tio.". 
Vid 67° 12', bredden
för Kengis, är det omkring midsommaren 4 1/2 veckas
beständig dag. Den sydligare och lägre bebyggda delen
af Torneå Lappmark antages hafva en medelsommarvärme
af 10° C. Lappmarken är rik på malmberg, särdeles
omkring Jukkasjärvi och Gellivare, med hvilket vi
framdeles skola särskildt sysselsätta oss.

Luleå-Elf, hvars hela längd är 38 Sv. mil, bildas af
två grenar, Stora och Lilla Luleå-Elfven, som förena
sig vid ett afstånd af 13 mil från hafvet. Stora
Luleå-Elf bildar under öfversta loppet en kedja
af sjöar, som sluta med det beryktade vattenfallet
Harsprånget, Njomelsaskas, 400 fot högt, det största
i Europa. Fyra mil nedanför Jockmock förenar sig
Lilla-Luleå Elf med hufvudfloden. Bland de till Lilla
Luleå-elfven hörande sjöarne märkas Skalkajaur och
Saggatjaur vid hvilken Qvickjock ligger, Lapplands
paradis. Vi hafva i det föregående efter en känd
tecknare och forskare i naturen lemnat en liten bild
af sceneriet på Luleåelfvens stränder; vi lemnade
å andra sidan en illustration, egnad att närmare
åskådliggöra en af de utsigter, som icke sällan
förekomma vid denna flod.

Piteå-Elf upprinner på södra sidan om Sulitelma,
passerar först genom en sjökedja af 15 mils längd
och bildar 10 mil före sitt utlopp det 100 fot höga
fallet Storforssen. Genom Barturtefjällen skiljes
Piteå Elf från Skellefteå-Elf, som upprinner i trakten
af Nasafjäll och bildar de stora sjöarne Horn-Avan,
Udjaur och Stor-Avan.

Umeå-Elf slutligen, bildad af Vindel- och
Umeå-elfvarne, som åtskiljas genom Givort-fjällen och
3 mil från hafvet förenas till en flod, bildar mellan
Lycksele och sitt utlopp i hafvet ett märkvärdigt
fall, kalladt Fällforsen.

Vi hafva i denna artikel sökt gifva ett begrepp om
Lapplands natur; i en följande ämna vi meddela ett
och annat om dess befolkning, denna stam af nomader,
som hotas med att inom kort bli genom den alltmer
påträngande civilisationen alldeles utrotad från
jorden.

*



Johannes Gutenberg.

Det förhåller sig med Gutenbergs uppfinning som
med de flesta andra: den har sin af dunkel omgifna
forntid, -- anor, som man kan följa långt tillbaka
i tidernas natt; dess historia företer, likasom
de andras, en kedja af försök, det ena mer lyckadt
än det andra, men intet fullkomligt. Man kan säga,
att alla elementerna till den nya skapelsen funnos,
men att skaparen ännu saknades.

Ibland boktryckerikonstens nyssnämda anor finna vi
i första rummet konsten att i hårda ämnen, såsom
ädla stenar, metaller, ben och trä skära bilder,
bokstäfver, hela ord och äfven hela meningar. Denna
konst är ganska gammal och uppstiger icke blott till
Egyptierna men äfven till Asiens äldsta bildade folk,
bland hvilka, enligt Pocock, stämplar, doppade i
ett slags bläck eller svärta, begagnades för samma
ändamål som sednare tiders sigiller och monogrammer,
i stället för namnteckningen. Metallstycken, hvari
bokstäfver och äfven hela meningar voro ristade,
svarande mot hvad man kallar stampar och stämplar,
voro äfven hos romarne i bruk.

Med sådane af jern brukade dessa att märka soldater,
slafvar och missdådare, deras krukmakare att stämpla
sina kärl, som deraf kallades Urnæ litteratæ,
och deras bagare att stämpla sitt bröd. I afsigt
att hastigare lära sina barn känna bokstäfverna,
hade äfven romarne, såsom leksaker för dem,
bokstäfverna i sitt alfabet särskilt utskurna i
elfenben. I anledning häraf, huru skulle man väl
kunna underlåta att anföra ett uttryck af Cicero, som
profetiskt antyder den stora uppfinning, som så många
århundraden efter hans död skulle föreviga Gutenbergs
namn? "Jag vet icke", säger han, "hvarföre den, som
tror att verlden uppkommit genom en lek af slumpen,
icke lika så gerna kan tro, att, om man kastade en
oräknelig massa af vårt alfabets tjugoett bokstäfver
på jorden, de måtte nu vara guld eller andra ämnen,
de skulle kunna af sig sjelfva så sammanfalla, att
man i dem kunde läsa Ennii Annaler." Dylika lösa
bokstafs-stämplar af någon hård metall eller, såsom de
på medeltidens latin kallades, Stampi och Stampilli,
infördes tidigt i klostren. Man har 
manuscripter, som tydligen tillkommit på det sätt, att man, i
stället att skrifva bokstafven, med en sådan stämpel
tryckt densamma; och den på akademiska biblioteket
i Upsala förvarade Codex af de fyra Evangelisterna i
moesogöthisk öfversättning, af Ulphilas, allmännast
känd under namn af Codex argenteus, har, som vår store
filolog och fornforskare Ihre bevisat, äfven på detta
sätt tillkommit. Dessa stämplar funno sedermera en
ännu vidsträcktare användning. Man har i en gammal
katalog frän 1300:talet öfver ett kloster-bibliotek
i Wiblingen i Schwaben funnit antecknadt om en der
befintlig skrift "att den var stampatus in papiro,
non scriptus", tryckt på papper, icke skrifven,
hvaraf man finner, att äfven hela böcker på detta
sätt tillkommit mera än 100 år före den egentliga
boktryckerikonstens uppfinning.

Formskärarekonsten, eller konsten att i taflor af
trä eller andra ämnen inskära bilder och inskrifter,
att tillverka så kallade träsnitt, af Kineserna
känd och utöfvad redan långt före Christi födelse,
hade, emot slutet af medeltiden, utvecklat sig
till allt större fullkomlighet. De, som idkade
den, befinnas redan på 1300:talet hafva i Holland,
Frankrike och Tyskland utgjort ett särskilt skrå med
Evangelisten Lucas (som påstås hafva varit målare)
till sin beskyddare. I Paris fanns en sådan redan
1391, som 1430 var i så stort anseende, att den
erhöll frihet från alla skatter, och ännu 1700 var
i besittning af samma förmån. De, som idkade denna
konst, kallades allraförst Helgontryckare, af den
anledning att de äldsta träsnitt voro helgonbilder,
som, dels illuminerade, dels oilluminerade,
på vallfartsorter försåldes och äfven af munkarne
gratis utdelades. Den, som haft tillfälle att se
några af medeltidens utmärktare träsnitt, skall lätt
inse, att det fordrades vida större konstfärdighet
och besvär att inskära sådana bilder i trä, än en
sida af ett manuscript; det var således naturligt,
att formskärarne tidigt skulle göra försök med
manuscipters behandling, likasom att de, till en
början, skulle välja sådana, som på en gång voro de
minsta till omfång och de mest behöfliga i allmänna
lifvet, såsom ABC-tabeller, bönböcker och så kallade
konfessionaler och i synnerhet det slags Sammandrag
af latinska språkläran, som efter sin författare,
Aemilius Donat, kallades Donater och allmänt
begagnades i skolorna. De många sålunda tillkomna
upplagor af denna skrift, som omtalas af forskare
i boktryckerikonstens historia, och hvaraf några
tillhöra början af 1300-talet, således äro från 100
till 120 år äldre än Gutenbergs uppfinning, bevisar
detta till öfverflöd.

Det femtonde seklet hade ingått, detta århundrade,
som genom sina stora upptäckter, sina stora händelser
och de stora män, som det gaf åt verlden, skulle,
under alla de följande, utöfva ett så stort inflytande
på dess öden och slutligen helt och hållet förändra
dess utseende. Det börjar sitt första år med att
skänka henne den man, som, om man skattar hans
värde efter den vigt hans uppfinning ägt och i alla
tider skall äga för menskligheten, för spridandet och
betryggandet af slägtets upplysning, rätt och frihet,
förtjenar ett rum ibland de mest utmärkta. Gutenberg
föddes i Maynz 1401 af en gammal adelig ätt, kallad
efter sina gods, än Sorgenloch, än Gänzfleisch,
och äfven efter sitt hus i Maynz på Goda Berget --
Gudenberg eller Gutenberg.

Man äger om hans första ungdom inga närmare
underrättelser. Af ett bref, som han 1424 skrifvit
till sin syster i Maynz, och som man ännu äger i
behåll, ser man, att han då vistades i Strassburg,
der han med den flit och framgång, som hans verksamma
snille berättigar oss att hos honom antaga,
förmodligen ägnade sin tid åt inhämtandet af de
kunskaper och färdigheter, som snart skulle blifva
honom af så mycken nytta, och bland hvilka man i
första rummet anför de sätt hvarpå han verkställde
slipning af ädla stenar och gravyr i sådana samt
spegelpolering, båda sätten förut okända och således
frukter af hans uppfinningsrika snille. Från
år 1438 äger man dock en handling hvaraf erfares,
att han detta år haft en rättegång med brodern
till en hos honom afliden medhjelpare, vid namn
Anders Dritzehen, i anledning af en penningesumma,
som. denne skall hafva lemnat honom och som brodern
Claus Dritzehen nu yrkade att som arf återfå. Den
innehåller några, i afseende på boktryckerikonstens
historia, ytterst vigtiga uppgifter af de i denna
process åberopade vittnen. Af vittnesmålen finner man,
att Gutenberg redan i Strassburg 1434 eller 1435 bragt
sin uppfinning till en viss fullkomlighet; -- de tala
om formar, som sammanhöllos med skrufvar, således
äfven om ramar; de tala om en press, ur hvilken
formar kunde tagas och på hvilken de äfven kunde
sättas, en omständighet, som ger anledning förmoda,
att han redan då uppfunnit det vigtigaste verktyget
för utöfningen af sin konst, nämligen en handpress.

Ehuru således Gutenberg, redan långt före den tid,
man vanligen antager, befinnes hafva utöfvat sin
konst, saknar man dock från förenämnde tid skrifter,
hvaraf man med någon tillförlitlighet kan sluta,
att de utgått från hans press. Hvad man vet är, att
han under denna tid sysselsatt sig med utgifning af
alfabeter, dem han förmodligen med större omsorg än
andra hans tids formskärare, inskurit i trätaflor;
och af den omsorg hvarmed han sökte undandraga sina
formar nyfiknas blickar, synes man med visshet kunna
sluta, att de varit satta med rörliga bokstäfver, ty
tryckning med trätaflor var då allmänt känd, såsom
af andra formskärare långt före hans tid begagnade
äfven för skrifter.

Men det höga mål, som föresväfvade Gutenberg, var
att sträcka tryckningen till större arbeten, och i
synnerhet till Bibeln. Han insåg, att detta skulle
blifva omöjligt, eller åtminstone fordra en ofantlig
tidsutdrägt, om hvarje sida först skulle inskäras i
en trätafla eller utgöra ett särskilt träsnitt, såsom
de dittills utgifna Donater. Han insåg vidare, att om
formskäraren råkade begå ett misstag, sätta en bokstaf
för en annan, eller en oriktig abreviation, så kunde
ett sådant fel ej rättas, utan att hela sidan skulle
göras till föremål för ett nytt träsnitt. Deremot
fann han, att med ett antal alfabeter af rörliga
bokstäfver, skulle skrifter af alla slag, både
små och stora, kunna tryckas och insmugna fel med
lätthet rättas. Om munkarne erfarit, att han umgåtts
med en sådan plan, hade de ej kunnat underlåta inse
det inflytande, som utförandet deraf skulle hafva på
den indrägtiga Huru indrägtig denna handel var, 
kan slutas deraf, att påfven Nikolaus V för ett exemplar af Matthæi
Evangelium betalte 5000 dukater. Monarker, i krig med
hvarandra, gjorde fred mot erhållande af ett dyrbart
manuskript. Endast furstar, eller ganska rika kloster,
kunde samla biblioteker. Kurfursten af Pfaltz, 
Ludvig III, ansågs äga ett stort bibliotek, ehuru
det blott bestod af 150 volumer, Hertig Johan af
Berry likaledes, ehuru han blott ägde 85. Den store
juristen Accursius ansågs af sin tids lärda äga en
betydlig boksamling, ehuru den ej bestod af mera än
20 volumer. Biblioteket på Louvren i Paris ägde på
1400:talet endast 900. 
handel de drefvo med manuskripter,
och ganska säkert mot honom uppställt sådana hinder,
att han ej kunnat bringa sin uppfinning till den
fullkomlighet han önskade. Ehuru Gutenberg insåg, att
hans uppfinning ej länge kunde eller borde förblifva
hemlig, var det dock, af denna anledning, vigtigt och
nödvändigt, att den förblef det till dess den kunde,
som Minerva fordom ur Jupiters hufvud, på en gång
framstå i sin fulla rustning: och det bör således icke
väcka någons förundran, att han af sina medhjelpare
och arbetare tog tysthetsed. Först då han lyckats
att bringa sin uppfinning till den fullkomlighet,
att dess alster lika mycket i nitiditet som i
korrekthet täflade med hans tids bästa handskrifter,
och öfverträffade dess vanliga, borde den ingenting
ha att befara af kloster-afskrifvarnes motstånd.

Gutenberg hade nu gjort det första stora steget på sin
bana: han hade uppfunnit rörliga bokstäfver;
men det ämne han dertill begagnade, nemligen trä,
uppfyllde ej hans fordringar: de utvidgades af fukt
och sammandrogos af torka. Han tog då det andra
vigtiga steget till sin konsts fullkommande: han
skar bokstäfverna af ett metalliskt ämne af bly,
tenn eller koppar.

Gutenberg hade nu ryckt sitt stora mål betydligt
närmare, och började med allvar tänka på utgifvande
af större arbeten, i synnerhet en Bibel. Man känner,
att han på en upplaga af denna bok användt återstoden
af den förmögenhet, han uppoffrat på försöken att
fullkomna sin uppfinning; att
denna återstod, utgörande ett kapital af 4000 floriner, likväl 
ej var tillräcklig för upplagans fullbordande och att han 
derföre, år 1450, nödgats anlita en rik guldsmed, vid namn Fust, 
om ett lån för detta ändamål. Då Fust, eller som han vanligen 
kallas Faust, bodde i Gutenbergs hus, så var han mera 
än någon annan i tillfälle att öfvertyga sig om den vinst, 
som skulle skördas af Gutenbergs företag, helst han ej kunde 
vara okunnig om det höga pris, hvartill handskrifna biblar på 
denna tid försåldes, neml. 4 à 500 Gyllen för den simplaste 
afskrift på papper, då en tryckt bibel kunde säljas för 60 och 
äfven slutligen för 30. Han försträckte således Gutenberg den 
erforderliga summan, 1550 Gyllen. I förening med denne 
bolagsman, fullbordade nu Gutenberg sin bibelupplaga.

Emellertid hade en ung man, vid namn Peter Schöffer 
från Gernsheim, en by i grannskapet af Darmstadt, som 
i Fausts hus gaf undervisning, och som en längre tid uppehållit 
sig i Paris för att kopiera manuskripter samt var utmärkt för 
en skön handstil, fästat uppmärksamhet vid deras företag, 
och närmare underrättat sig om de särskilta arbeten, som 
dervid föreföllo. Han fann, att bokstäfvernas eller stilarnes 
utskärning ur metallstycken gick alltför långsamt och 
dessutom, i anseende till den massa af metall, som derigenom 
förlorades, blef ganska kostsam. 
Han föll derföre på den lyckliga 
tankan att gjuta bokstäfverna i formar 
af någon hårdare metall, dem 
han också förfärdigade.

Detta var det sista stora steget 
till Boktryckerikonstens fullkomnande. 
Det hade emellertid den 
obehagliga följd för Gutenberg, att 
då Faust, förmodligen genom 
Schöffers upptäckt, såg sig kunna 
umbära Gutenbergs skicklighet att 
skära bokstäfver i metall och på 
en ginare och mindre kostsam väg 
komma till sitt mål, -- den största 
möjliga vinst af företaget, -- 
han önskade att upplösa bolaget 
med Gutenberg och begagnade, som 
förevänning dertill, Gutenbergs 
underlåtenhet att betala honom ränta 
å det försträckta kapitalet, hvilket 
han derföre återfordrade och hvartill 
han valde en tid, då han alltför 
väl visste, att Gutenberg ej 
var i stånd att uppfylla sin 
förbindelse. Gutenberg dömdes att 
betala både kapital och ränta och 
måste nu, i brist af penningar, jemte sin andel i bibelupplagan, 
afstå till Faust den förnämsta delen af sin tryckeriredskap. 
Denna rättegång, hvars handlingar ännu finnas, ägde 
rum 1455, eller samma år, som den ofvannämnda bibelupplagan 
var färdig, och då Gutenberg således just var i 
begrepp att afberga det fält han i så många är och med så 
stora uppoffringar bearbetat.

Men äfven efter denna andra motgång synes icke Gutenberg 
hafva förlorat modet. Understödd af en vän, en doktor 
Humery, har han ännu någon tid derefter fortsatt sitt yrke. 

Ill. Müller, Bert.Johannes Gutenberg.

Man har om hans vidare lefnadsomständigheter och 
verksamhet inga andra underrättelser än att han, 1465, blifvit 
af kurfursten, erkebiskopen af Mainz, Adolph, utnämnd 
till en hofkavaljers-syssla hos honom; att han 1468 aflidit, och 
att hans tryckeri efter hans död öfvergått till hans ofvannämnde 
vän, doktor Humery, som åter afstått detsamma till Bechtermünze 
i Ellfelt, Gutenbergs medhjelpare (eller faktor), som 
på hans ålderdom och, enligt någras vitsord, hans derunder 
inträffade blindhet, förestått hans tryckeri.

Vi hafva nu fört boktryckerikonstens historia till dess 
oförgätlige uppfinnares död. Vi ha sett honom uppoffra allt 
för sin stora upptäckt: vi ha sett honom nödsakad att dölja 
som ett brott den välgerning han beredde menskligheten, sett 
honom af egennyttan beröfvad -- icke blott sin förmögenhet, 
-- men det vidsträcktare fält, som öppnats honom att gagna 
med den konst, åt hvilken han egnat hela sitt lifs och sitt 
snilles verksamhet; vi ha sett den, hvars yrke redan för 
hans närmaste efterföljare skulle blifva en källa till stora 
rikedomar, hafva sin furstes nåd att tacka för bekymrens 
aflägsnande från sin sjukliga, sin 
blinda ålderdoms få återstående 
dagar. Så blef äfven han i visst 
afseende en af dessa martyrer för 
mensklighetens sak, till hvilka en af 
våra stora skalder sagt:

 -- -- -- -- -- -- -- -- -- -- -- -- 
 En rättvis dom J bortom grafven finnen, 
 Er glans med häpnad efterverlden slår, 
 Men då hon räknar edra mödors minnen, 
 Hvad räknaden J sjelfve? -- Edra sår! -- 

Han har funnit denna rättvisa. 
I trots af den blygsamhet, som 
föranlät honom att icke nämna sig 
på alstren af sin press, ens då detta 
bruk redan var infördt och då han, 
genom sin frikostiga bokutdelning 
bland de närmaste klostrens 
innevånare blidkat deras afund; i trots 
af de, förnämligast från denna 
omständighet, utgångna bemödanden 
att göra honom äran af 
boktryckerikonstens uppfinning stridig, har 
dock hans minne gått segrande 
ur denna strid, och hans skugga 
njuter, efter mer än fyra sekler, den tillfredsställelsen att 
se hela den bildade verlden förena sig i erkännande af hans 
förtjenst och i tacksamhet för den. Hans bildstod, gjuten 
i brons, har blifvit upprest i hans fädernesstad och hans namn, 
har gifvits åt en stjerna. Dens namn, hvars uppfinning spridt 
så mycket ljus öfver jorden, har också ej kunnat värdigare 
förevigas, än på himlen.

*



Ängsö.

Der Sagån faller ut i Mälaren ligger, i Ytter-Tjurbo 
härad af Westerås län, en grönskande ö, omvexlande med 
bördiga åkerfält, vidsträckta ängar och skogbekrönta berg, -- en af 
naturen sjelf anlagd park, hvilken konsten icke försummat att 
ytterligare försköna, och prunkande med ett vackert slott samt 
en ännu vackrare gammal kyrka. Ön heter Ängsö och är en 
af de större öarna i den på sådana rika Mälaren. 

Redan på 1300-talet förekommer Ängsö såsom hörande 
till Westerås stift, sannolikt först till Kungsåra socken, och 
berättas förr varit en hästhage under den i denna socken 
belägna kungsgården. Öns första invånare, -- hvilka man 
ansett tillhöra en särskild stam, någonting, som tyckes bevisadt 
deraf, att de icke gerna ingå äktenskap med utsocknes, -- 
uppgifvas hafva varit fiskare; men när inbyggarnes antal 
tillväxte, uppfördes i vestra delen af ön ett kapell vid byn Berga 
på en plats, som ännu kallas Kapellsbacken. Detta kapell 
begagnades till år 1340, då den ännu qvarstående kyrkan 
uppbyggdes. Hon är en vacker byggnad med ett högt spetsigt 
torn (bygdt 1744 af grefve C. F. Piper och hans grefvinna 
Ulrika Christina Mörner), och vid densamma är ett grafchor 
tillbygdt för Piperska slägten. Dörren till kyrkans sakristia 
skall vara densamma, som varit dörr i det fordna kapellet. 
Kyrkoherde-serien är känd ända sedan år 1346, då riksdrotset 
Nils Ambjörnsson till Salestad egde Ängsö och af kung 
Magnus Ladulås fick frihet för alla utlagor med anledning af en 
gåfva och "fundation", som han gjort till kyrkan. Ön saknar i
öfrigt fornlemningar, ett tydligt bevis att den blifvit sednare 
bebyggd, än det tillgränsande fasta landet; dock tror man sig 
hafva funnit två eller tre ättekullar. En egen märkvärdighet 
har ön genom de här förekommande s. k. Ängsö-granaterna, 
bestående af kiselsyrad lerjord och kiselsyrad jernoxidul-manganoxidul 
af trapezoidal-dodekaëdrisk form och till färgen mörkröda, 
stötande i violett, men icke gerna antagande politur. 
Vid öns strand befinnes en stor jättegryta, kallad Ryssby gryta, 
och den stora runda sten, som anses hafva ursvarfvat 
densamma, förvaras f. n. i kyrkan, der stenen ligger vid 
sakristidörren och visas med det tillägg, att, hvart man än flyttar 
honom ena dagen, intager han dock alltid följande morgon sitt 
gamla rum vid sakristians dörr. Till Ängsö socken hör 
derjemte den ute i Granfjärden liggande bergiga holmen Skarpan, 
som berättas hafva i fordna dagar varit ett tillhåll för röfvare, 
hvilka, för att kunna hålla sig dolda deri, skola hafva nyttjat 
läderbåtar, hvilka de kunde veckla ihop och förvara i 
bergsskrefvorna. Öns hela befolkning uppgår till vid pass 600 
personer.

Ill. C. WEIDENHAYN, sc

Öns största märkvärdighet är det s. k. "Engzöö-Huus", 
nu förändradt och moderniseradt sedan 1750, då presidenten grefve 
C. F. Piper lät ställa slottet i det skick, hvari det nu 
befinnes, ett fyravånings stenhus med torn midtpå taket, men 
i fordna dagar "ett fast huus, ståendes med sina murar och 
grafvar omkring"; fastän det i "Gamle Kung Gustafs tid blef 
förlamat och nedskutit, efter det innehades af riksrådet Knut 
Bengtsson Sparre, som sig emot kon. Gustaf uplade." Och 
det är ingalunda underligt, om "Engzöö-Hus" stod med vallar 
och grafvar, ty inom dess murar bodde mäktiga män, både 
furstar och herrar. Hvem som först uppförde det, är icke 
bekant, men godsets äldsta kända egare var herr Magnus Gregerson 
Läma till Arnö och Grönsö, Svea rikes råd och lagman 
i Westmanland, omkring 1282. Herr Magnus, hvars 
fader, Greger Knutsson till Salestad och Arnö, sjelf skref sig 
"Jarlens son", var af myndig ätt och sonsons son af Håkan 
Jarl i Östergötland, som lefde i Sverker Carlssons tid och då 
var på förslag att bli vald till Norges konung. Efter herr 
Magnus fick Ängsö också verkligen furstar till ägare, nämligen 
hertigarne Erik och Waldemar, kung Magnus Ladulås' 
söner, hvilka dock 1307 uppläto godset åt drotset Ambjörn 
Sixtenson Sparre till Tofta, Göksholm och Salestad, i vederlag 
för de försträckningar, som han gjort hertigarne under deras 
krig med brodern, konung Birger. Drots Ambjörns son, drots 
Nils Ambjörnsson, doterade, som vi redan nämnt, socknens kyrka 
och blef stamfader för Oxenstjernorna till Salestad derigenom, 
att han upptog sitt mödernevapen af den utdöda ätten 
Oxenstjerna till Langarum. Herr Nils' dotter Ingeborg förde 
genom gifte Ängsö till Bjelke-ätten; men då hennes son, 
riksrådet Sten Stensson Bjelke, gått i Wadstena kloster, kom 
Ängsö åter genom köp eller byte till en Sparre, Ulf Bengtsson 
till Hjulsta och Lagmansö, hvars son, riksrådet Fader 
Ulfsson, ligger begrafven vid sakristidörren i Ängsö kyrka, 
tilllika med sin fru, Elin Nilsdotter Natt och Dag. I kyrkans 
chor hvilar Fader Ulfssons son, riksrådet Bengt Fadersson, 
gift med Hillevi Brahe af danska Braheätten. Vid Gustaf 
Wasas tid, då "Engzöö-Huus" blef "förlamat och nedskutit", 
innehades godset af riksrådet Knut Bengtsson Sparre, efter 
hvars död det genom hans dotter Hillevis gifte med amiralen 
Arvid Trolle öfvergick till denna ätt. Trolle ligger begrafven 
i kyrkans chor. Arvid Trolles dotter Elsa var två gånger gift, 
men barnlös i bägge sina äktenskap, och Ängsö ärfdes derföre 
af hennes yngre syster Anna, som i andra giftet hade herr 
Lage Axelsson Posse till Aspenäs, hvarigenom godset sålunda 
kom till ätten Posse. Godset vände dock snart åter tillbaka 
till Sparreätten derigenom, att Lage Posses sondotter Elsa 
gifte sig med riksrådet baron Per Eriksson Sparre. Ändtligen 
år 1712 kom Ängsö återigen ur Sparre-ättens ägo derigenom, 
att grefvinnan Charlotta Piper, född Törnflycht, köpte 
godset för penningar, ursprungligen bestämda till hennes mans, 
Carl XII:s bekante ministers, friköpande ur ryska fångenskapen, 
men hvilka han önskade hellre måtte användas till inköpande 
af en gård åt hans barn. Grefvinnan, som förstod sig 
på sådana saker, uppfyllde hans önskan, och Ängsö blef 
fideikommiss inom ätten Piper. Nuvarande innehafvaren af detta 
fideikommiss är grefve Axel Mauritz Piper.

Vi hafva med afsigt meddelat den förestående listan på 
ägarne af Ängsö gård, emedan detta gods är ett af de få, som 
allt ifrån äldsta tider bibehållit sig i aristokratiens händer, och 
emedan dess ägare alltid tillhört rikets yppersta ätter, såsom 
Sparre, Bjelke, Trolle, Posse, Piper. Också företer golfvet i 
Ängsö kyrka en brokig samling grafstenar med deri uthuggna 
stränga riddare i full rustning och slottsfruar i rikt veckade 
kjortlar, medan de oräkneliga likkistor, ofta af dyrbar metall, 
koppar och bly, som förvaras i det vid kyrkan tillbyggda 
grafchoret, på hvars spets Tranan, Piperska vapenmärket, står på 
vakt, äro fullsatta med sköldemärken och bära prunkande 
inskrifter till minne af alla de högättade män och qvinnor, som 
innehaft den gamla gården, men af hvilkas fordna härlighet 
ingenting står qvar annat än en handfull stoft i den af ärg 
gröna kopparkistan. Ängsö kyrka är i sjelfva verket ett slags 
svenskt pantheon och underhålles också på ett sätt, som 
fullkomligt motsvarar denna hennes egenskap.

Som bekant, meddelade den s. k. Kalmare-Stadgan af år 
1483 åt hvar god man, andlig och verldslig, rättigheten att 
vara konung öfver sin egen landbo, och Ängsö gård är 
sannolikt en af de svenska gårdar, der denna s. k. halsrätt längst 
blifvit bibehållen. I gamla tider var den befriad från alla 
utskylder, också en stor fördel för de adliga innehafvarne af 
godset, hvilka ända mot slutet af 1600:talet utöfvade halsrätten 
på det sätt, att, när de icke sjelfva ville sitta till doms, 
"herrskapet lät kalla hvad domare dem behagar och lät 
missdådaren döma, sedan efter gjord kommunikation derom med 
hofrätten sjelfva dem afstraffa." På gården stod en stor 
träbyggnad, kallad "Kungsbyggningen" med en stor "Borgstufva" 
eller "Bårgårdsstuga", som det heter i Arvid Trolles "Jorde-Boch", 
der halsrätten hade sina sessioner. Den sista s. k. 
Leuterationsdomen utfärdades 1686 af fru Sigrid Horn, enka 
efter Peder Pedersson Sparre, i ett mål om någon i kyrkan 
begången stöld. Detta egna rättsförhållande har, fastän det 
nu upphört, gifvit upphof till åtskilliga egna bruk och 
sedvänjor på ön samt hos dennas innevånare alstrat den 
öfvertygelsen, att de på sitt sätt utgöra ett eget sjelfständigt 
samhälle, som beror endast af "grefven", "deras Herre", hvilken 
de äro tillgifna med obrottslig trohet. Deraf kommer det 
också, att de icke gerna tillåta utsocknes folk att bosätta 
sig på ön och icke heller gerna ingå gifte utom socknen, 
hvilket man dock, som i det föregående sades, också velat 
förklara med en viss stamskiljaktighet mellan befolkningen på 
ön och på fasta landet. Af de gamla sedvänjorna har den 
för Ängsö egna slåtterstadgan ännu icke kommit ur bruk. 
Enligt gamle Graus beskrifning tillgick det vid slåttern på 
gårdens ängar så, att folket bland sig valde en s. k. förkarl, 
som skulle gå förut i slaget, en styrman, som skulle gå sist och 
fyra s. k. stutt-knektar. När slåtterkarlarne gått fram öfver ängen, 
skulle dessa funktionärer inspektera arbetet, och om de funno 
något slag illa slaget deri sticka ned en qvist. Sedan hela ängen 
var afslagen, kallades slåtterfolket fram, och den, i hvars slag 
qvisten var nedstucken, afstraffades på stället. Afstraffningen 
var dock icke strängare än så, att de fyra stuttknektarne 
fattade delinqventen i händer och fötter och "stuttade" honom 
med "sittköttet" tre gånger mot en tufva, under det hela det 
omkringstående slåtterlaget ropade tre gånger "hoj!" "Alla 
måste då taga hattarne af sig, annars måste en sådan äfven 
blifva på lika sätt stött", tillägger Grau. "Sedan afstraffningen 
blifvit verkställd, undfägnas hela slåtterlaget på herregården 
med öl, i hvilket grefvens och herrskapets skålar drickas. 
Sedan sista ängen är afslagen, marschera alla slåtterkarlarne 
upp på borggården, alla med liarna på axeln, ehuru de afstuttade 
måste bära dem fällda; under musik gå de ett hvarf kring 
gården, undfägnas derefter med öl och utropa sedan alla på 
en gång: godnatt! -- hvarefter de åtskiljas."

Utom denna gamla sedvänja, lefva på Ängsö åtskilliga 
sägner, hvilka bestämdt tillhöra denna ö och stå i samband 
med de förnäma ätter, som innehaft densamma. En sådan 
sägen är följande: På Ängsö bodde en adlig fru, som hade 
varit tvänne gånger gift (möjligtvis fru Elsa Trolle). Hon 
ämnade sig en julotta i kyrkan, hvilken blott genom en kort 
allé är skiljd från slottet, vaknade om natten och såg genom 
sitt fönster kyrkan upplyst. I den förmodan, att ottan redan 
var börjad, klädde hon sig skyndsamt, väckte en af sina tärnor 
och lät denna följa sig till kyrkan. Men när hon inträdde 
i denna, såg hon till sin förvåning alla bänkar fyllda med 
svepningsklädda, längesedan aflidna personer, af hvilka hon 
igenkände många, deribland en nyligen afliden fateburspiga. Denna 
skred långsamt fram till sin matmoder, frågade henne med 
dof röst: "hvad vilja de lefvande i de dödas otta?" och rådde 
frun att genast skynda ut ur kyrkan, men att vid utgåendet 
genom dörren icke se sig tillbaka och icke heller närma sig 
till ena sidan af dörren mer än till den andra, emedan hennes 
bägge aflidna män stode på hvardera sidan om dörren 
och ofelbart skulle gripa henne, om hon icke följde dessa råd. 
Frun gjorde det och kom oskadad till slottet, dock med 
förlust af sin slöja, hvilken ännu förvaras i kyrkan: men tärnan, 
som vid utgåendet såg sig tillbaka, blef "borttagen", och hennes 
ömkliga rop hördes vida omkring.

När grefvinnan Charlotta Piper köpte Ängsö gård, 
öfverlemnades tillika med köpehandlingarna till henne en 
guldkedja, hvilken hon anmodades att noga förvara och låta gå i 
arf till gårdens egare i all framtid. Äfven vid denna kedja 
fäster sig en sägen, hvilken vi här skola berätta: År 1710 
innehades Ängsö gård af frih. Johan Sparre, en man med 
vildt och gudlöst sinnelag, som lät stänga kyrkan, kastade 
nyckeln i sjön och på annat sätt hindrade gudstjenstens 
hållande samt i öfrigt förde ett fördömligt och otillbörligt 
lefverne. -- Sparren drömde en natt, att den Onde kom för att 
släpa honom med sig; han spjernade mot så mycket han 
förmådde, men blef slutligen fängslad med en kedja, som 
djefvulen kastade kring hans hals. När han vaknade, bar han 
om halsen den kedja, hvarom han drömt. Följande natt drömde 
han, att en god ande uppenbarade sig för honom och förmanade 
honom att som en helgedom förvara kedjan, emedan 
denna skulle skydda godset för all fara, så länge hon 
innehades af dettas egare; om kedjan deremot förlorades eller 
lades åsido, skulle eld och brand öfvergå gården. Kedjan 
har också allt sedan denna tid varit samvetsgrannt förvarad 
och buren af godsets innehafvare; ett par gånger, då detta icke 
händt, ha också eldsvådor verkligen varit å färde. Kedjan 
består af mycket fina länkar med en egen, besynnerlig vridning, 
som gör det omöjligt att deri inpassa någon ny länk i 
stället för dem, som brustit sönder af ålder. Den är vid 
pass 2½ alnar lång.

På Ängsö gård vistades mycket Olof von Dalin, och ännu 
finnes icke långt från herrgården på en kulle en liten 
plantering af träd, kallad "Dalins trädgård". Gårdens park 
utmärker sig särdeles genom sina lummiga alléer, hvilka bilda 
ordentliga löfhvalf, på stora sträckor så täta, att ingen dager 
insläppes deri annat än genom de hvälfda portöppningarna i 
hvalfvets begge ändar.

*



Orans Resäfventyr.

(Forts. från sid. 132.)

Jag var till mods som en menniska, hvilken länge sväfvat 
i fara att drunkna, men ändtligen funnit fotfäste och 
räddning. Jag reste mig och böjde mig framåt emot fatet, för 
att upptäcka sprundet. Det gick en god stund åt, innan mina 
fingrar hunnit öfverfara ytan af det stora kärlet, men då jag 
slutligen kommit så långt i min undersökning, erhöll jag 
endast den sorgliga vissheten, att sprundet icke var anbringadt 
på den sidan af fatet, som vette åt mig.

Mina qval blefvo nu större än förut. Då och då hörde 
jag vattnets sqvalpande, knappt en tum från mina läppar, och 
var likväl urståndsatt att läska min gom med en enda droppe. 

Till och med om det lyckats mig att finna sprundet, 
huru skulle jag väl få ut tappen? Med bara fingrarne vore 
det en omöjlighet, fastän jag under intrycket af mina första 
ifriga förhoppningar alls icke betänkt denna svårighet.

På nytt var jag i begrepp att hängifva mig åt tröstlöshetens 
qval, då jag kände tryckningen af en fällknif i mina 
benkläder. Den hade ett skaft af buffelhorn och blott en 
enda, men handfast klinga -- en sådan knif, som matroserna 
vanligen bära i ett snöre om halsen. Det verktyg, jag nu 
höll i mina händer, var i allo passande för att borra ett hål 
genom fatets stäfver och nästan så godt som en mejsel; icke 
förty begagnade jag detsamma med stor försigtighet.

Jag valde ett ställe på fatets sida, som föreföll mig något 
skadadt och grep genast verket an. Knifven gjorde sitt 
arbete mästerligt, och så hårdt ekvirket än var, måste det dock 
gifva vika för det ännu hårdare stålet i denna ypperliga klinga. 
Öfver en timma arbetade jag på det sättet -- naturligtvis 
oupphörligt i mörkret. Jag hade likväl så vant mig vid detta, 
att jag icke mera förnam den känsla af hjelplöshet, hvilken 
städse öfverfaller den, som plötsligen blifver insvept i mörker.

På hålets djup märkte jag, att det icke kunde dröja
länge, innan jag uppnått mitt ändamål, men då väcktes
plötsligen en fruktansvärd föreställning till lif
i min själ -- ett förfärligt tvifvel -- tviflet om
det verkligen vore vatten i fatet. O, himmel, om
mina förhoppningar gäckades, om det visade sig att,
innehållet utgjordes af romm, sprit eller vin!

Jag hade nu hunnit nära träets inre yta -- redan
sipprade fuktigheten fram från det ställe, der
yttersta spetsen af knifven genomborrat stafven. Länge
tvekade jag ej att taga ut sista steget och i det jag
stötte klingan djupt in, framstörtade en kall ström
och fuktade min hand. Efter det jag kringvridit
knifven lite grand, drog jag ut den, och i samma
ögonblick sprang en stråle fram, alldeles som ur en
spruta. Redan följande sekund betäckte mina läppar
hålet och i vällustiga drag drack jag -- icke brännvin,
icke vin -- utan vatten, så friskt och herrligt,
som hade det framvällt ur härda klippan.

Fantasien har ingen makt att skapa sig en
föreställning om, hvilka qval törsten medför. Och
likväl, så snart den är stillad, så snart en
tillräckligt mängd vatten gått öfver läpparne, är
pinan försvunnen, likt en dröm. Intet annat kroppsligt
ondt kan så hastigt botas!

Då jag förfriskat mig tillräckligt, var jag betänkt på
att tillstoppa hålet. För den ändan afskar jag en bit
af min tröja, bredde den öfver hålet; indref kluten
väl med knifven och lyckades på det sättet hämma
vattnets utströmmande, fastän jag märkte, att ändock
något sipprade igenom. Detta betydde dock föga, enär
tyget endast skulle föreställa en provisionel kork,
tills jag hunne upptänka något annat och bättre.

Ånyo fick jag tid att öfvertänka mina egendomliga
förhållanden, hvarvid knappt behöfver anmärkas,
att dessa betraktelser snart återförde mig till
förtviflan.

Mitt lilla proviantförråd var snart till ända. Ännu
ett mål fanns väl qvar, men sedan -- sedan kom
hungern, den gnagande hungern, utmattning, elände
och död. Sällsamt nog hade jag under min brännande
törst alls icke tänkt på en möjlig hungersdöd.

Önskan att förlänga min tillvaro hade småningom
bemäktigat sig mig, sedan jag var qvitt törstens qval,
och denna sjelfuppehållelsedrift uppträdde nu starkare
än någonsin. I den sällsamma omständigheten, att jag
funnit vatten och den deraf härflytande räddningen
från försmäktning. låg något underbart, något, som
förde mig på den tanken, att Försynen sjelf utsträckt
sitt finger, för att bevara mig. Detta finger skulle
säkert hjelpa mig på annat sätt, och fastän jag icke
kunde göra mig redo för huru, var det dock en tröst
att tänka på möjligheten af en räddning.

Fastän mina lifsmedel knappt förslogo till en måltid,
beslöt jag ändock att fördela dem på fyra. Samtidigt
var jag betänkt på att omsorgsfullare tilltäppa hålet
i fatet, enär jag märkte, att en hel del vatten redan
runnit ut.

Då jag trefvade omkring på bottnen af mitt
fängelse, i hopp att finna en sticka, stötte jag
på en grof packlår och märkte i ena hörnet deraf
ett framspringande bräde. I denna vinkel stack jag
min knif och bände utåt af alla krafter. Brädet gaf
efter, så att jag ansåg mig kunna rycka bort det med
händerna. Jag tryckte på af alla krafter. Det brakade,
när spikarne lossnade, och derefter föllo några hårda
föremål ned från låren. Knappt hade jag hunnit få fatt
i ett af dem, innan jag utstötte ett högt glädjerop.

Det var skeppsskorpor!

Aldrig kan jag påminna mig, att en måltid någonsin
förut smakat mig så väl som denna, bestående af
skorpor och vatten. Nu tviflade jag icke längre
på, att Försynens hand verksamt ingripit, för att
rädda mig. Med ett sådant förråd på mat och dryck,
kunde jag, trots mörkret i mitt fängelse, hålla ut
veckor, ja månader, till resan vore slut och mitt
mål uppnådt.

Min närmaste omsorg blef nu att väl tilltäppa hålet i
fatet, hvilket icke föll sig svårt, då det var riklig
tillgång på trä att göra en tapp af. Då jag fullbordat
detta arbete, föll mig in, att det ingalunda skulle
vara oäfvet, om jag undersökte också det andra fatet,
hvilket bildade en mur i mitt fängelse. Visade sig
detta vara ett vattenfat, behöfde jag ej
hysa någon vidare oro för vatten, ty två dylika fat
innehölle säkerligen nog, för att skydda mig för brist
under den längsta resa. Utan vidare omständigheter
började jag derföre borra det nya fatet. Denna gången
var jag ej så upprörd som den första, ty det föreföll
mig, som om resultatet icke vore så vigtigt, som
förut. Likväl kände jag mig ganska bedragen i mina
förhoppningar, då jag fann, att fatet icke innehöll
vatten utan brännvin. Denna upptäckt gaf mig anledning
att umgås mycket hushållsaktigt med mitt vattenförråd,
isynnerhet att icke låta något onödigtvis rinna bort.

Men huru stod det nu till med mitt förråd af
lifsmedel? I detta afseende var jag besluten
att förskaffa mig full visshet. Detta var också
ingalunda svårt, ty jag behöfde blott räkna
skorporna. Resultatet visade, att jag skulle ha
nog, om resan icke räckte längre än tre månader,
förutsatt att jag genast började förknappa rationerna,
d. v. s. icke förtära mera än två skorpor.

"Huru", tänkte jag, "om bakom den här skorplåren
skulle finnas ytterligare en?" Men huru skulle jag
komma underfund dermed. Rundtomkring låren kunde jag
icke krypa, lika litet som det var möjligt klättra
öfver eller tränga sig under den.

"Ha!" ropade jag, i det en tanke plötsligt genomfor
mig, "jag skall arbeta mig igenom den!"

Jag förlorade ingen tid att sätta mitt beslut i
verket. Då jag fann, att kistans bottenbräder endast
voro tillspikade, lade jag mig ned i horizontel
riktning och sparkade med fötterna in i kistan. Det på
så sätt krossade brädet skjöt jag med någon svårighet
åt sidan. På andra sidan stod åter en lår, lik den,
jag nyss genombrutit, och på knappt två tums afstånd,
så att min knif snart nog hade genomborrat väggen.

Tyvärr skulle min förväntan att finna ännu mer
skorpor icke gå i fullbordan, ty ylletyger utgjorde
innehållet. Något att äta fanns der icke, hvilket
bibringade mig den öfvertygelsen, att jag måste vara
belåten med de knappa rationerna och gå tillväga så
hushållsaktigt som möjligt. Jag föresatte mig att
dagligen antaga två stycken som regel och alldrig
öfverskrida detta antal.

Så vidt det nu var fråga om föda och vatten, försporde
jag ingen vidare oro, öfvertygad, att jag hvarken
skulle hungra eller törsta ihjäl.

I denna sinnesstämning framlefde jag flera dagar,
och fastän det var ett pinsamt lif -- hvarje timma fick
längden af en dag -- var jag dock i stånd att uthärda
det. Stundom bemödade jag mig att öfvervinna ledsnaden
genom att räkna, icke allenast timmarne, utan äfven
minuter och sekunder. Mitt ur beredde mig tillfälle
att på detta sätt fördrifva tiden, och dess muntra
pickande var mig i viss mån ett sällskap. Af vigt
var att noga hålla reda på, när ett dygn förflutit,
ty endast derigenom erhöll jag en föreställning
om resans fortgång. För den skull var jag särdeles
mån att räkna timmarne, och så ofta jag märkte, att
timvisaren två gånger tillryggalagt sin väg kring
urtaflan, gjorde jag en skåra i ett till detta ändamål
afsedt trästycke. Detta var min almanacha.

Så förflöto flera dagar. Läget på det hårda träet blef
emellertid allt besvärligare. Då föll mig in, att den
andra kistan innehöll ylletyger, hvarföre jag genast
drog fram några af dem och bredde under mig. Sedan
jag på detta sätt förskaffat mig ett präktigt läger,
lade jag mig ned och kände mig behagligare till mods
än någonsin.

Likväl längtade jag efter ljus, mera än något
annat. Man kan endast göra sig ett ofullkomligt
begrepp om bedröfligheten af ett lif i fullt mörker,
ty detta fördubblar ju alla qval. Mera än en hel vecka
hade jag tillbringat i detta beklagansvärda läge,
och det enda ljud som nådde mitt öra var böljornas
hesa sorl öfver mig. Öfver mig, ty jag visste att
jag satt djupt ned under hafvets yta. Vid lugnt väder
inbillade jag mig stundom höra klockan, som kallade
besättningen på vakt, men jag var ej säker derpå.

Tionde dagen efter afresan hade vi att utstå en storm,
som räckte två dagar och en natt samt måtte ha varit
förfärligt häftig, ty han ruskade på skeppsbjelkarne,
som ville han slita dem i stycken. Mången gång trodde
jag äfven att så 
skulle inträffa och larmet af de mot hvarandra och mot 
skeppssidorne törnande kistor och fat var i sanning helvetiskt. 
Emellanåt försporde jag dånet af störtsjöar, hvilka vräkte mot 
fartygets sidor, som om en ofantlig hammare eller murbräcka 
vore i full verksamhet mot plankorne.

Jag betviflar ingalunda, att fartyget var i en högst 
riskabel belägenhet, och mina betraktelser under ty omständigheter 
kan man föreställa sig. Efter stormen inträdde fullkomlig 
vindstilla, hvilket jag märkte på det sjudande buller, 
som vanligen förråder, att ett fartyg rör sig genom vattnet. 
Men oaktadt vinden upphört, rullade skeppet än hit och än dit; 
bjelkarne brakade och kistor samt fat törnade lika vildt mot 
hvarandra som förut. Detta förorsakades genom vattnets svallning, 
den der alltid inträffar efter en stark storm och stundom 
är lika så farlig för fartyget, som stormen sjelf.

Vågsvallet lade sig småningom, tills det efter ungefär tjugofyra timmar 
alldeles upphörde, och fartyget åter gled lugnare och jemnare genom vattnet.

Då min oro hållit mig vaken under hela den tid, stormen rasat, var jag nu 
helt uttröttad, och i det ögonblick, allt åter gick sin jemna gång, försjönk 
jag i en djup, men orolig sömn.

Jag plågades af drömmar, hvilka voro nästan lika så förskräckliga som den 
verklighet, jag genomgått. Det föreföll mig, som om något kröpe öfver mitt 
ansigte. I samma ögonblick vaknade jag. "Hvad kan det väl ha varit, annat 
än en råtta, som tillfälligtvis befann sig ned i skeppsrummet."

Jag kände mig hungrigare, än fallet varit på flera dagar och började straxt 
tillfredsställa min aptit. Huru jag än måtte värja mig, kunde jag icke motstå 
frestelsen, att äta mera än min bestämda ration, och upphörde icke förr än fyra 
hela skorpor voro förtärda. Derjemte kände jag en stark törst samt drack vida 
mera, än min bestämda portion vatten, hvilket jag också icke 
anslog särdeles högt, enär jag förmodade, att det i alla 
händelser skulle räcka till resans slut. En omständighet likväl i 
afseende på vattnet gaf mig icke obetydligt att skaffa. Hvarje 
gång, då jag drack, gick en temlig qvantitet vatten förlorad, 
emedan jag ej hade något kärl att tömma det i, äfvensom 
sättet att dricka var högst obeqvämt.

Om jag endast haft någonting att hälla vattnet i -- en 
bägare eller någonting i den vägen. Då föll mig in att af 
ett stycke kläde göra mig ett dricksmått, hvilket skedde på det 
sätt, att jag rullade klädesstycket tillsammans i form af en tratt 
och band ihop spetsen med mitt skoband. Arbetet hade 
lyckats mig fullkomligt, och jag kunde nu med en viss beqvämlighet 
släcka min törst, utan att tillika behöfva förspilla något 
af den ovärderliga vätska, af hvilken mitt lif berodde.

Vid middagen hade jag gömt en half skorpa till aftonmåltid. Man föreställe 
sig emellertid min öfverraskning, då jag undersökte stället, der den efter 
mitt förmenande borde finnas -- och den var borta!

Jag påminde mig bestämdt, att jag lagt resten af skorpan bredvid bägaren 
och vattnet, och huru kunde den väl försvinna, då den ej blifvit borttagen 
af min egen hand? Länge var jag obeslutsam, huruvida det vore skäl taga en 
annan skorpa ur låren, eller lägga sig utan qvällsvard, men fruktan för 
framtiden bestämde mig likväl att lägga band på min aptit och, i det jag 
samlade all min beslutsamhet, drack jag en bägare vatten samt sträckte mig 
på mitt läger. 

Insomna kunde jag icke, utan låg och funderade öfver det gåtfulla 
försvinnandet af den halfva skorpan; men slutligen försänktes jag i ett 
slags dvala, ur hvilken jag uppvaknade hvarannan eller tredje minut. Under 
ett af dessa ögonblick, tycktes mig, som hörde jag ett lindrigt buller. 

(Forts.)




Sockerlönnen.

Icke ensamt sockerröret och hvitbetan (palmerna oräknade) 
lemna stoff till beredning af en för den civiliserade 
menniskan till oundgängligt behof blifven artikel, utan vissa 
löfträd få äfven lemna sin andel till den stora skörden af 
socker. Så har man i Nordamerika redan under förra 
århundradet börjat vinna socker af Sockerlönnens saft, och hos 
oss kunna spetslönnen jemte silfverlönnen i viss mån tjena 
till samma ändamål. Man borrar träden, då safven kommer 
i rörelse, 1 till 1 1/2 fot från marken, på flera ställen snedt 
uppåt, ungefär 1 1/2 tum djupt, och sticker i de 1/2 tums vida 
hålen rörbitar, hvilka leda saften i de undersatta kärlen. 
Saftens utflöde varar för hvarje stam fem dagar, inalles till 
den tidpunkt, då bladen spricka ut. Såret läkes, och skall 
operationen, efter flera försök, vara utan olägenhet för träden. 
Den vunna saften är klar, nästan som vatten, och efter 
omständigheterna af olika tjocklek (konsistens). På 40 lb 
saft kan man räkna omkring 1 lb råsocker, och i Amerika 
lemnar ett träd vid pass 5-6 lb socker. År 1840 utgjorde 
lönnsocker-produktionen i Förenta Staterna 35,105,705 lb, men 
uppgick år 1850 endast till 34,253,436 lb. Lönnsockret 
kan raffineras till en hvithet, täflande med rörsockrets, men i 
Amerika sätter man mycket mer värde på det utan vidare 
omständigheter kokta, bruna råsockret, ty det äger en bismak, 
hvilken man efterhand lär sig att högt uppskatta.

Vi ha meddelat denna lilla beskrifning, i hopp att en 
eller annan naturvän i sydligare delen af riket ville göra ett 
försök till plantering af sockerlönn (på skyddade ställen), och 
kunna plantor efter all sannolikhet med lätthet erhållas från 
James Booth & Söhnes verldsbekanta trädskolor, i närheten af 
Hamburg.


Inqvisitionsfängelset i Barcellona.
Inqvisitionsfängelset i Barcellona.

En resande i Spanien, som äfven besökte Barcellona,
berättar bland annat:

Man visade oss inqvisitionsfängelset. Denna byggnad är
dyster, ytterst massiv och har endast små fönster. Det
gräsliga tribunalet har i Barcellona fordrat månget
offer; tortyr och mord voro, naturligtvis till
förherrligande af "kärlekens religion", lustigt i gång
och dessa hemska händelser genomlupo århundraden. Utom
staden, på Prado de San Sebastian, ligger Quemedaro,
"bålplatsen", hvarest kättarne "till förhöjande af
Guds ära" måste undergå eldsdopet.

Inqvisitionsbyggnaden passade fullkomligt för de
dermed afsedda, rysvärda ändamål. Mönsterinqvisitorn,
Torquemada, denne mördare i presterlig skrud, hvilken
i grymhet öfverträffade alla andra af det svarta
följet, måste ha funnit sig innerligt väl bakom dessa
dödens murar. Ingen annan menniska kan berömma sig
af att ha invigt flera kättare åt bålet. Det var i
sextonde århundradet. Men hundra år sednare hade den
heliga inqvisitionen icke förlorat det bittersta af
sitt vilda nit. En holländare, hvilken 1667 gjorde
en resa genom Spanien, har lemnat en liflig skildring
deröfver. Denne man, Aarsens van Sommerdyke, skrifver
nemligen:

"Den anklagade får ej veta namnet på sin
anklagare. Man tager fast honom, lägger honom på
pinbänken, han dömes och brännes. Tillfälle att
försvara sig beredes honom ej. Då jag uttryckte mitt
ogillande öfver ett sådant förfaringssätt, fick jag
endast till svar: I hela Spanien gifves ej större 
ögonfägnad än en af inqvisitionen föranstaltad
auto-da-fé. Ty så beteckna de en arm syndares
afrättning, och betrakta den med ungefär samma ögon
som en tjurfäktning. Ofta kastas af inqvisitionen
personer i fängelse, mot hvilka ej kan invändas
annat, än att man i dem vädrar hemliga mahommedaner
eller judar. På sådane misstänkta sättes corocan,
en hög spetsig mössa af gult eller rödt papper,
på hufvudet, och för den skull kallar man dessa
olyckliga encorocados. Så utstyrda, för man dem genom
gatorne; inqvisitorer och deras kreatur gå förut och
tåget begifver sig till dominikanerkyrkan, hvarest
hålles en lång predikan. Många misstänkta, hvilka
man håller för renegater, utpiskas offentligen;
andra återigen erhålla San Benito'n, ett slags
stola (lång rock) som de måste ha hängande om
halsen. Namnen på sådane syndare skrifvas upp och
spikas på kyrkmurarne. Bredvid hvarje namn gör man
ett Andreaskors, och af dylika äro Spaniens flesta
kyrkor uppfyllda."

Så skrifver holländaren och sådana kors ser man
ännu i dag, fastän inqvisitionen för längesedan är
rättvisligen tuktad. Dessa tecken till ett fanatiskt
barbari äro icke fullkomligt utplånade, men de
tillhöra endast historien.

På inqvisitionen passa verserna ur Göthes
"Bruden från Korinth";


Offer falla här,
Hvarken lamm eller tjur,
Men menskooffer i oändlighet!


*




Egendomstvisten.
Af Sophie Bolander.

(Forts. fr. s. 128.)

Rättegången hade icke långt framskridit, då Gethskil
gjorde bekantskapen med Gerda, såsom vi förut
berättat. Då han såg ångfartyget gå ur den sista
slussen och med sin jemna och majestätiska gång
aflägsna sig allt mer och mer, tills det vid en
krökning af kanalen gick honom ur sigte och blott
genom det sväfvande rökmolnet visade sin flyktande
fart; då var det honom som om man slitit en bit ur
hans hjerta. Han gick en hel timma på kanalbanken,
sökande en tröst i att trampa den jord hon trampat;
han gick fram till kyrkan och betraktade de föremål
hon nyss betraktat; men hans sinnesstämning blef
endast mörkare: "Detta duger icke!" sade han
slutligen, "jag måste taga mitt förnuft tillfånga!" 
Och så iklädde han sig ur dess förråd en hel
vapenrustning till strids mot fienden till sitt
lugn. "En söt, en outsägligt söt flicka!" sade han
sig. "En verklig liten engel, men den ena stjernan
kan öfvergå den andra i klarhet och likaså dessa
englar, som på jorden uppenbara sig i vackra flickors
gestalt. I Marstrand, dit jag står på resa, skola de
uppträda i massa. Hon älskade mig i alla fall icke
mer än en mager reskarta
-- -- -- Det är grymt, förtvifladt! Och dock, med hvilket
gudomligt behag visade hon icke sin ledsnad öfver
vår skiljsmessa? Hade hon sökt dölja den, hade hon
blott låtit mig ana den, då hade det varit förbi med
mig! Nu kan och skall glömskan bli min räddning."

Under den tid han måste uppehålla sig här,
för att invänta nästa nedåt gående ångfartyg,
sökte han underrättelser om den bleka qvinnan och
hennes barn. Han rådfrågade sig hos församlingens
pastor, nedlade i hans händer en liten summa till
hennes hjelp, anbefallde henne och barnet åt hans
omsorger och gick med honom i författning om begges
underhåll. Han beträdde ånyo de ställen, som Gerda
med intresse omfattat och kände en vemodig saknad
dä han lemnade dem, till trots af det stolta tillit
hvarmed han sade: "Det skall bli annorlunda! Marstrand
skall ge mig bot för denna feber!" 

Marstrand gjorde det icke. Dess vindar hade ingen
helsosam verkan på honom. Hans kärlek blåste icke bort med
dem. Han fann att alla försök att undantränga Gerdas bild ur hans
hjerta voro fåfänga; att den på dess duk icke stod
målad med färger, som af andra kunde utplånas, eller
att de förebråelser, som den framkallade i hans själ,
kunde af några nöjen bedöfvas. Han kunde icke uthärda
mera än fjorton dagar på denna helsosamma ö. Efter
deras förlopp sade han dess bad och dess nöjen
farväl.


V.


Derifrån begaf han sig rakaste vägen till sin klient,
major Striechgarden, med hvilken vi här vilja göra
läsaren bekant. Han var en gammal barnlös enkling, som
efter en föga exemplarisk ungdom, nu lefde gammal och
ensam på sin egendom, uppe i mellersta Sverige. Han
hade podager och kunde icke lemna sin stol utan med
tillhjelp af sin betjent och sin käpp. Han låg jemt i
delo med sina grannar, krånglade med sina inspektorer
och pressade sina underhafvande. Med andra ord:
han var häftig, knarrig, hård och fordrande, och
tycktes i allo obekant med den anda af billighet och
mensklighet, som nu för tiden inträdt i förhållandena
emellan herre och tjenare.

Gethskil fann majoren sittande i sin gamla brunmålade
länstol, med fötterna försänkta i ett par gråa
filtstöflar, som voro dragna utanpå benkläderna
och räckte ett stycke upp på vaden. För öfrigt var
han iklädd en likaledes grå rock, med ståndkrage,
på militärisk fason, item svart spännhalsduk samt en
ända upptill hakan igenknäppt väst, hvilken, liksom
uppslagen på rocken, tycktes liksom galvanoplastiskt
belagde med ett ämne, som skulle trotsa all kemisk
analys. Han satt med hufvudet lutadt mot ryggdynan af
stolen och tycktes af hela sin martialiska karakter
endast ha bisterheten qvar, ty han
vände mot hvarje inkommande ett öga, som hade han velat
skjuta skarpt på honom.

Då han fann hvem Gethskil var, förmildrades hans 
uttryck och han sade, i det han räckte honom handen:
"Jag hoppas ni kommer med goda nyheter i hvad
processen rörer?" 

"Jag skulle önska att ni så komme
att finna det förslag jag ärnar meddela."

"Har det några fördelar att erbjuda, är ni välkommen
med det. I annat fall ..."

"Det beror på er att bedöma. I mina ögon ..."
"Låt höra!"

"Att ingå på förlikning."

"Förlikning?!" grymtade majoren. "Jag är ingen vän af
förlikningar. Ni har förmått mig väcka denna process
och nu kommer ni och föreslår förlikning. Var det så
den ofelbart skulle vinnas?"

"Låt mig få förklara mig!"

"Allt för gerna, men kom bara inte med någon förlikning!"

"Herr major, ni är rik."

"Det angår er inte! Hör inte till saken!"

"Ni har ej några barn eller nära anhöriga."

Här drog majoren en suck och frampustade några ord,
för otydliga för att af Gethskil kunna fattas.

"Det kan således icke vara af någon vigt för er,
om er förmögenhet skulle med litet mer eller mindre
förökas?"

"En fullkomligt falsk konseqvens! Just emedan jag
icke har någon menniska, som jag frågar efter, är
min förmögenhet det enda jag har att lefva för. Nu
kommer ni och vill att jag skall afhända mig också
den, på det jag sedan skall ha intet qvar. Ni ger,
min själ, ett rätt vackert prof på ert geni!"

Gethskil såg med medlidande på majoren, oaktadt hans
föga milda beteende. I detta bittra sinne röjde sig
dock saknaden att icke hafva något menskligt föremål
att älska. Ack, hvad är väl det hårda, sjelfviska
lynnet annat än en förfrusen eller oupptinad kärlek?

"Frågan är här huruvida ni icke skulle effectivement
vinna mera på en snar förlikning. Denna process
skulle kunna komma att draga ut i flera år. Ni är
redan gammal ..."

"Inte mera än sjutio år! Man är van i min slägt att
bli gammal. Min salig farfar lefde tills han fyllt
sina fyra och nitio. Han blef då slagen af en häst,
annars hade han kunnat lefva mycket längre; min salig
far räknade några och åttio, då han föråt sig på
en gås en mårtensafton, annars, hvem vet hur länge
han kunnat lefva. Jag ärnar hvarken låta döda mig
af hästar eller gäss, och podagern, som regerar der
nere i lokomotiverna, ämnar jag inte låta slå ihjäl
mig af."

"Nå väl! Förutsatt att ni hunne edra hundrade år,
jag frågar ändå om ni icke hade lika mycken nytta och
oändligt mycket mera lugn och förnöjelse af att genast
erhålla 15 à 20,000 rdr, än efter sex, åtta, kanske
tio år emottaga en stor egendom, om hvars beskaffenhet
ni är okunnig, hvilken ni kanske ej skall kunna taga i
sigte och hvilken ni alltså måste lemna att skötas af
främmande händer, som i främsta rummet skola rikta sig
och för öfrigt bringa er både förluster och förtret."

Gethskil hade bedömt sin man riktigt. På detta
argument svarade han: "Ni torde hafva rätt. Jag
skulle få så många flera iglar, som skulle suga
mig. Arrendatorer äro ett satans folk, icke
mindre än inspektörer och hela sällskapet af det
slaget. Husbondens vinning är hvad de sist se på,
bara de sjelfva bli feta. Processen skulle kunna
draga ut i åtta år, säger ni. Räntan på 20,000 rdr
under denna tid gör 9,600 rdr, alltså 29,600 rdr
efter de åtta årens förlopp. Ringa, mycket ringa,
emot egendomens värde ..."

"Men de reda penningarne kan ni sjelf handhafva och
placera på goda händer."

"Ja, de behöfde icke tummas af främmande fingrar.
Jag vill sofva på saken."

Och majoren sof, eller rättare, han förespeglade
sig förtreten af att låta andra bli, som han kallade
det, feta på sin bekostnad och underrättade Gethskil
påföljande morgon, att han var färdig ingå på hans
förslag. På dennes tillstyrkan skref han alltså till
Frank följande:

"Såsom till åren kommen och mer vän af lugn, än
af rättegångar och dermed förenade besvärligheter,
samt dessutom i åtnjutande af en förmögenhet, hvars
förvaltning ger mig nog att sköta och tänka på,
vill jag härmed föreslå min herre nedläggandet af
de mot m. h. väckta anspråken på Graningeholm mot
en ersättningssumma af 20,000 rdr rmt. I afvaktan på
benäget svar har äran teckna m. m.

Thure Axel v. Striechgarden."

Förtjust öfver denna utgång och öfvertygad att Frank
med glädje skulle omfatta tillfället att bilägga
saken med en, jemförelsevis, så ringa uppoffring,
skref Gethskil till Thoresson, med hvilken han tog
för afgjordt att Frank skulle meddela sig i saken,
lade för honom sitt hela hjerta i dagen och yttrade
bland annat: Hur ångrar jag icke att jag väckt denna
process! Hur bittert hämnar icke kärleken detta steg,
för hvars rätta färg egennyttan och egenvinningen
förblindade mig? Jag kan icke vända den framåtgående
strömmen tillbaka, men jag har försökt sätta en dam
för den och jag har lyckats. Med mycken möda har jag
förmått den gamle majoren att föreslå sin motpart
en förlikning, hvarom denne väl lär meddela sig
till dig. Jag behöfver icke säga hvilket råd du har
att gifva, ifall han verkligen kunde betänka sig på
antagandet af förslaget. Jag smickrar mig icke med,
att denna sakens vändning skall i någon mån förmildra
den förhatliga skugga, hvari jag, iklädd min sanna
personlighets drägt, måste synas för hans dotters
ögon, men den skall dock skänka mig allt hvad jag,
på den punkt hvarpå jag befinner mig, kan önska.

Din vän 
Patrik Gethskil.

På majorens böner stannade Gethskil, som nu hade
sommarferier, några dagar hos honom, under hvilka
svaret på det afsända brefvet ingick. Frank var
icke en af dessa, som begärde råd, der hans egna
begrepp förde talan. Han skref:

"Välborne herr Major!"

"Med afseende å i estimerade skrifvelsen gjorda
förslaget, om biläggandet af den mot mig väckta
processen, rörande ägorätten till Graningeholm, får
jag äran meddela att jag derpå icke ernar ingå. Skälen
äro: om, hvarom jag är fullt öfvertygad, jag med
all rätt besitter egendomen, förefinnas inga skäl
att tillköpa mig denna rätt; i annat fall skulle
den föreslagna summan utgöra ett så ringa belopp
mot hvad ni verkligen ägde rätt att fordra, att jag
skulle derigenom tillskrifva mig ett stort bedrägeri
mot eder. Således allt eller intet, men det ena eller
andra på grund af rätt, öfvertygelsens eller lagens."

"Högaktningsfullt
Gustaf Frank."

Detta afgörande och bestämda svar förkrossade
Gethskil. Han lemnade majoren och reste till
Stockholm, der Thoresson befann sig. Han bad, han
besvor honom att tillskrifva Frank, för att förmå
honom ändra sitt beslut. Ehuru kinkigt detta var, enär
Frank honom oåtspord tagit sitt parti och han endast
kunde motivera denna opåkallade inblandning genom de
underrättelser han måste tillstå sig ha erhållit af
Gethskil, kunde han dock icke lemna dennes önskan
ouppfylld. På sitt bemödande hos Frank erhöll han
följande svar:

"S. H. T."

"Edert bref -- förlåt att jag uttrycker mig utan
omsvep! -- skulle endast stärka min föresats, förutsatt
att jag deri skulle kunna vackla. Ni hyser förtroende
till de råd er vän, såsom motståndare, ger eder. Jag
vill ej klandra det; tvärtom, jag hyser aktning för
ett sådant förtroende i allmänhet, men jag vill ej
göra mig till en pröfvosten för det allvar som här
skulle vara menadt. Denne vän, såsom ni kallar min
vederparts biträde, kan icke såsom hederlig man och
trogen sin pligt handla i något annat intresse, än det
han åtagit sig att bevaka. Det är icke mitt. Alltså
ser jag icke ett rent spel. Misstyd icke detta ord
såsom syftande på er! Uppriktigheten är mitt språk
och på det betygar jag er min sanna högaktning.

Gustaf Frank."

Gethskil var händelsevis hos Thoresson, då han
erhöll detta bref. Åsynen af Franks stil väckte hans
uppmärksamhet, och han sträckte sin hand efter det
då Thoresson genomögnat det.

Den synpunkt, hvarur Frank bedömde hans handlingssät
var ett nytt stygn i det blödande såret. Han hade icke
tänkt på möjligheten af en sådan tydning. Han stod
länge utan att kunna framföra ett enda ord, slutligen
sade han: "Också misstänkt och föraktad. Det fordrades
endast detta, för att råga måttet af min olycka."


"Jag beklagar dig, min stackars vän!" sade
Thoresson. "Men, som du finner, är här nu ingenting
mera att göra. Saken får ha sin gång, och hvad dig
beträffar, gör du bäst i att slå ditt ideal ur hågen
eller söka det annorstädes, om du icke kan vara ett
sådant förutan, hvilket otvifvelaktigt skulle vara
det förmånligaste."

"Isbjörn!" utstötte Gethskil, tände sin cigarr,
kastade sig i en emma och sina ben på en stol, som
stod bredvid.

"Verlden skulle icke ha hälften så många dårskaper
att föra till torgs eller hälften så mycket elände
att skryta af, spelade inte kärleken en så stor rol
der. Låt derför din träda från scenen nu, om icke
för alltid, så åtminstone intill dess han med bättre
förhoppningar kan visa sig i en annan akt af ditt
lifs drama!"

"Förträffliga råd! Låt läkaren säga till patienten:
"Stå upp från din säng; ät, rör dig, och förströ
dig!" och han skall svara: "Kunde jag detta, behöfde
jag icke er hjelp."

"Viljan har dock en stor makt öfver själen." 

"Men icke öfver hjertat. Det är den Achilles-häl,
der hvarje menniska är sårbar, och om icke vår Herre
badade ditt i någon Styx, innan han satte in det i
ditt bröst, hoppas jag du måtte få erfara det."

"Sanningen att säga är ditt exempel något afskräckande." 

"På min ära gör det mig ondt om dig,
min hederlige Gethskil. Jag skulle verkligen vilja
gifva mycket för att en dag få se ditt lilla ideal
lägga sin hand i din."

"Ack!" sade Gethskil. "Tala icke så!
Oöfvervinneliga hinder stå i vägen för en sådan
lycka, äfven om hon icke
borde hata mig. Allt hvad jag begär är blott att kunna
visa från mig anklagelsen att vara hennes och hennes
familjs olycksande."

Thoresson log. "Hvilken sjelfbedragare man är, då
man älskar?! Du tror således icke att afböjandet af
hennes vrede skulle vara ett första steg till hennes
kärlek? Icke, att det är den, som står i bakgrunden
af dina förhoppningar?"

"Nej, ack nej! Den skugga, som en okänd börd kastar
öfver oss, förbjuder mig så djerfva tankar. Hon kan,
hon skall i alla fall aldrig älska mig."

"Bah! Då vi, unga karlar (jag talar, inom parentes,
om mängden och ingalunda om dig eller mig, som utgöra
lysande undantag) kunna tillåta oss tusende excesser,
utan att det tycks skada vår kredit i det täcka könets
ögon, skulle det vara en ganska stor inconseqvens
om oss skulle tillräknas hvad vi sannerligen icke
äro skyldige till, helst då en så pass hygglig
personlighet som din, står bakom såsom förespråkare."

"Gerda Frank dömer icke som flickor i allmänhet. Det är
en natur af det renaste, det ädlaste stoff ..." 

"Så mycket mer fördomsfri bör hon vara." 

"Men också så mycket noggrannare i sitt val." 

"Nej Gethskil, du är omöjlig. I motsats till guden med tvänne
ansigten, tycks din lyckas gudinna ha en ryggtafla,
på hvilken sida du betraktar henne. Jag beklagar dig
af allt mitt hjerta, men min själ, om jag har mera
att säga till din tröst." 

"Gör dig intet besvär! Jag
påkallar hvarken ditt medlidande eller din tröst."
Och Gethskil kastade den halfrökade cigarren på
kakelugnskanten och lemnade rummet.(Forts.)

*



Ill. J. CAUCHARDKrokodilgrottan vid Samun.
Ett besök i Krokodilgrottan vid Samun.

Bland nekroplerna eller "de dödas städer"
i Egypten, detta sagans underbara land, är den
s. k. Krokodilgrottan vid Samun särdeles märklig. Vi
vilja till vägvisare utse resanden A. Georges,
hvilken år 1860 besökte densamma.

-- -- -- "Vi befunno oss i närheten af
Krokodilgrottan, men förgäfves spanade jag efter någon
ingång. Ändtligen pekade föraren på en oregelbunden
klyfta, som låg i jemnhöjd med sjelfva marken. Denna
öppning har högst två 
alnar i diameter och den bildade entréen. Innan
nekropolen, beträddes, klättrade jag upp på en höjd,
för att öfverskåda denna sällsamma trakt, men såg
ingenting annat än sten och ett bredt bälte gul sand,
hvilket liknade en flod, ty vinden hade åt detsamma
gifvit en vågformig yta.

Nu vågade jag mig in i hålan, sedan jag försett mig
med benkläder af stark linneväf och bundit en duk
öfver hufvudet. Vi antände vaxfacklorne och lycktorne
samt stego ned utan vidare svårigheter. Snart kommo vi
likväl på fin sand, hvilken bättre kunde betecknas som
stoft eller damm, enär den vid hvarje steg hvirflade
upp och nästan betog mig andedrägten. Inom ett par
minuter förlorade vi allt skimmer af dagsljuset,
så att min dragoman blef ängslig och icke ville gå
vidare, utan besvor mig att vända om med honom. Det
var för öfrigt en käck, resolverad pojke från
Syrien af europeisk härkomst, samt berömde sig af
att i Abyssinien ha nedlagt lejon och elefanter,
men med mumier i underjorden ville han ingenting ha
att skaffa. Han menade, att det hvimlade dernere af
andar. I sjelfva verket anträdde han också återtåget,
men vi andra gingo eller rättare kröpo vidare.

Det var ett otäckt arbete. Dammet öfverhöljde mig,
blodet steg åt hufvudet och nerverna irriterades på
det obehagligaste. Vi måste slingra oss fram genom
långa smala gångar, och det matta fackelskenet gjorde, att mörkret,
om jag så får uttrycka mig, var nästan gripbart. Ett
fysiskt och moraliskt illamående anföll mig, så att
jag kände en obeskriflig längtan efter ljus, luft och
sol. Men vända om ville jag likväl för ingen del. 

Ur sanden kommo vi på en ojemn botten och mäktiga stenar
lågo tvärs öfver vägen. Än trängde väggarne sig ihop,
än blef öppningen vidare och bildade rum, i hvilka man
kunde gå rak: sådane ställen liknade jag vid oaser i
öknen. Ändtligen beträdde vi ett stort kretsformigt
rum, hvars botten utgjordes af en massa om hvarandra
liggande stenar, öfver hvilka vi klättrade fram. 

Ur det kretsformiga rummet går man till venster; hvalf
och väggar äro svärtade och genom de bituminösa
gaserna belagda med ett tjockt, klibbigt öfverdrag,
hvilket man med fingret lätt kan aflägsna, då den
glänsande qvarzen genast blänker fram. Vägen blifver
nu mindre mödosam och man kommer fortare fram. Men
nu börjar en ny plåga, ty svärmar af flädermöss, som
hänga i hvalfven, fladdra omkring, piska hufvud eller
ansigte och förbreda en alldeles odräglig lukt. Men vi
befinna oss nu en gång för alla i grottan och måste
vidare. Vi finna hela lager af trasiga tygbindlar,
höra icke längre ljudet af våra fötter, utan är det,
som ginge vi 
på torf. Men vid hvarje steg trampa vi på qvarlefvor
af förgängelsen, de der hvirfla upp ett svart,
skarpt, äckligt damm, hvilket har en bitter smak,
lik den af sot och aloe.

Först och främst väcktes min uppmärksamhet af den
ofantliga massa krokodiler, hvilka förefunnos i alla storlekar;
till och med helt små felas icke, ty många äro knappt fotslånga, 
men liksom de stora inbalsamerade, samt insvepta i
palmfibrer och bindlar. Med möda lyftade jag upp en större
krokodil, i hvars kadaver jag hörde något skramla, sannolikt
några med hieroglyfer betäckta skarabéer, hvilka man begrof
samtidigt med mumierna, och gerna hade jag tagit ut dem,
om icke min dolk halkat bort från den hornaktiga huden.

Min förmodan, att endast krokodiler här voro bisatte,
försvann, då jag straxt derefter fann otaliga mumier af alla
slag: alldeles oförtärda menniskokroppar, lik utan hufvuden,
samt stympade lemmar; mumier af foglar, fyrfotadjur, 
amfibier, ja till och med ägg, och det alltsammans mellan hvarf
af palmblad samt delvis ganska väl konserveradt. 
Menniskomumierna äro omsorgsfullt kringlindade med bindlar och 
vanligen inpressade mellan två sykomorbräder, enär detta träslag
är nästan lika oförgängligt som ceder. Dessa slags mumier
kunna lätt öppnas, men man finner ingenting i dem. Jag
öfvertygade mig om, att inbalsameringsmetoden hos de gamla
egyptierna icke alltid förmådde afhålla maskar, ty
jag såg krokodilhalsar, genomstungna som ett stycke
gammalt trä, under det att mumificerade larver och
maskar desslikes anträffades.

Man vandrar i dessa katakomber på en alldeles med
lik stensatt väg, hvilken aldrig tyckes vilja
taga slut. Den är dyster, djup, lik en gapande
afgrund. Himmelen må veta, hvarthän man komme,
om man oupphörligt fortsatte marschen. Men
man känner sig trött, beklämd och saknar pinsamt
dagsljuset, samt längtar oändligt efter frisk luft
och sol. Derjemte är hettan nästan qväfvande; dammet
tränger in i öron, ögon, näsa, mun och alla porer,
under det man ordentligt badar i svett. 

Jag anträdde återfärden. Trots alla puffar i hufvud, knän och
armbågar, samt oaktadt flädermössen, föreföll den
mig icke hälften så besvärlig som ditvägen. När jag
ändtligen fick se första strålen af det infallande
dagsljuset, var det som om en sten fallit ifrån
hjertat på mig, och med vällust insög jag några
minuter sednare den friska, doftande luften.

Krokodilgrottan vid Samun besökes sällan af resande;
antingen känna de ej till den eller frukta de för
den obehagliga vandringen under jorden, så att 1860
endast tre fremlingar före mig beträdt densamma."



Ill. WEINERHAYNEngelbrechtsholmen.
Engelbrechtsholmen.

Uti n:o IV af den artikelserie, som vår tidskrift börjat 
meddela under den gemensamma titeln af “Dalarnes Minnen“, 
hafva vi upptagit en mer i detalj gående beskrifning af mordet 
på Engelbreeht; vi upptaga har en utsigt af skådeplatsen för 
denna nidingsbragd, eller den holme, som efter den der 
mördade frihetshjelten ännu bär namnet Engelbrechtsholmen. 
Holmen ligger, som bekant, i sjön Hjelmaren, utanför den udde, 
på hvilken Göksholm är beläget, i Askers härad och Mellösa 
socken af Örebro län; den är en helt liten, skogbeväxt holme, 
som har sin enda märkvärdighet genom den tragiska händelse, 
hvilken der tilldrog sig på aftonen den 4 Maj 1436, och hvilken 
finnes närmare omförmäld i den ofvan citerade artikeln. 
Det är bekant, att efter mordet bönderna upptogo det af 
mördaren qvarlemnade, sargade liket efter befriaren och buro det 
på sina skuldror till Mellösa kyrka, alldeles som fordom 
bönderna buro den älskade konung Magnus Ladulås’ lik från 
Visingsö till Gråmunkekyrkan i Stockholm; men på det ställe 
af holmen, der mordet föröfvades, restes ett jernkors, hvilket 
sedan länge qvarstod, men vid obekant tid blef borttaget. 
Detta var händelsen redan omkring år 1784, och derefter lät 
en af Göksholms ägare, envoyéen frih. Rehausen, på samma 
ställe uppresa den minnessten, som föreställes på vår 
teckning. Stenen har följande inskrift: “Här föll Engelbrecht 
Engelbrechtson, svenska frihetens värn, Gustaf Wasas efterdöme, 
offer för ett nidingsmord, den 27 April 1436. Minnet 
hade lefvat i 382 år, men minnesmärket restes af 
Göksholms egare, G. M. v. Rehausen“.

Uppgiften på datum är, som man finner, oriktig; en för 
ändring af densamma skulle dock tjena till intet. Engelbrechts 
namn och hans bragd lefva ändock i tacksamt minne hos ett 
folk, som aldrig brukar glömma sina välgörare, och som minst 
kan glömma honom, hvilken banade vägen för de framtida 
frihetshjeltarne och dermed för Sveriges framtida storhet.

Th.

*



Ett besök i Avesta.

Då jag för några år sedan reste i Dalarne, besökte jag 
äfven Avesta, detta Sveriges största kopparbruk, der fordom 
våra respektabla kopparslantar, med dalpilarne i pregeln, slogos. 
Beledsagad af en ung bruksbokhållare och en annan karl, som 
förmodligen äfven hörde till bruket, i hvilken egenskap är 
mig obekant, besåg jag stället och kom så till forssen. Den 
var väldig och stark och gjorde ett vördnadsväckande afbrott 
i den breda, spegellugna elfvens majestätiska gång. Nästan 
midt i den stridaste forssen, men något emot norra stranden 
låg, som en bukett i det hvitskummiga vattensprånget, en liten 
dunge af unga björkar, uppväxta mellan stenarne, hvilka, då 
vattnet är lågt, ej öfversköljas af detta. Jag beundrade den 
natursköna anblicken från en liten platå utmed en qvarn och 
frågade, jag tror nästan utan att tänka derpå, om forssen icke 
brukade taga några offer af menniskolif? Den unge bokhållaren 
berättade då att för några år sedan händt, att då en ung 
flicka skulle ro sig öfver elfven ett stycke ofvanom forssen, 
båten af strömmen blifvit dragen i denna. Lyckligtvis skedde 
det dock närmare norra stranden, der fallet icke var så 
häftigt, som vid den motsatta. Båten stannade ett par hundra 
alnar från land, mellan stenarne, der de omtalade 
björkarne växte; men det var emot hösten, så att vattnet redan 
börjat stiga och sköljde öfver dessa. Huru skulle man nu 
kunna rädda den arma? Hennes fästman, ty hon hade en 
sådan, en förmögen bondson i trakten, blef efterskickad. Hans 
bedröfvelse blef stor. Han bjöd 10, 20, 30 rdr till den som 
kunde frälsa henne. Man försökte på alla upptänkliga sätt att 
rädda den olyckliga. Några våghalsar hoppade ut på stenar, 
som närmare stranden stucko upp öfver vattnet, hvilket bröt 
sig omkring dem, för att derifrån med båtshakar och 
utkastade linor nå båten, men allt förgäfves. För hvarje 
misslyckadt försök stego fästmannens löften tillika med hans 
förtviflan, och han ropade att hundra banko skulle tillhöra den 
som kunde återskänka honom hans fästmö! Kom så qvällen 
med sitt mörker. Den olyckliga satt ännu qvar i sin lilla 
farkost, midt i det brusande vattnet, och motsåg en natt full 
af dödsångestens fasor. Hennes belägenhet väckte allas 
deltagande. Man tände eldar på stranden, och brände bloss och 
facklor, på det hon skulle se att man ännu hade hennes räddning 
i tankarne, och icke öfverlemna sig åt förtviflan. Att 
tillropa henne hade visat sig fruktlöst, enär forssens brus 
öfverröstade hvarje menniskoröst.

Under det hvar man, snart sagdt, i hela Avesta var 
upptagen af detta både hemska och rörande uppträde, anlände 
dit en fattig vermländning med hustru och tvänne barn, 
hvilken stod på hemväg, efter att hafva varit ute på 
arbetsförtjenst under sommaren. Han hade i sin hembygd varit 
närvarande vid ett liknande tillfälle, och sett huru man då 
lyckats rädda den af döden hotade. Han ville använda 
samma medel här. Han lät smida långa grofva jernspetsar, 
hvilka han fästade vid en lina. Då morgonen randades 
var han färdig till sitt vågsamma företag. Han fastgjorde 
ena ändan af linan vid stranden, och skulle med den andra 
begifva sig ut att kämpa mot det våldsamma elementet. Då 
skyndade sig hans hustru fram till honom och bad honom icke 
våga sitt lif, ty hur skulle det sedan gå med henne och 
barnen? Dessa greto och drogo honom i rocken, men den 
behjertade mannen skiljde dem från sig, befallde sig i Guds 
hand och gaf sig så åstad. Omgjordad med andra ändan af 
linan utkastade han jernspetsarne, en efter annan, hvilka 
fastnade mellan stenarne, tjenande liksom ankaren mot forssens allt 
med sig ryckande kraft. Sålunda lyckades han verkligen att 
rädda den olyckliga, sedan hon tillbringat tjugo långa timmar, 
med döden hvarje minut för ögonen.

Sanslös inbars hon till brukets inspektor, der hon likväl 
efter en god och ändamålsenlig behandling återkom till lif 
och medvetande, ehuru hon länge, som hon sade: “kände sig 
konstig i hufvudet af det förskräckliga bruset omkring henne.“

“Och den ädle vermländningen“, frågade jag, “gick 
derifrån med sina hundra banko och ett lyckligt fästepars 
välsignelser?“

Den unge bokhållaren höjde på axeln och sade: “Den 
hederlige fästmannen gaf honom en riksdaler banko, hvilken han 
dock återlemnade, sägande: “Mina nya stöflar, som jag 
förstört i vattnet, hafva kostat mig tre banko, men det gör 
detsamma! Herran lönar nog en hvar som han det förtjenar!“

“Och dervid blef det?“ frågade jag.

“Ja!“ sade bokhållaren. “Man sade väl att fästmön, då 
hon kommit till besinning, förebrått fästmannen för det han 
icke hållit sitt löfte, utan visat som han icke skattade henne 
högre än en rdr banko, hvarpå han skulle svarat: “Inte kunde 
jag tro, då jag lofvade så mycket, att det stod någon räddning 
till.“

“Den uslingen!“ utropade jag, och skulle velat göra ett 
tillägg, om jag icke fruktat att såra den unge bokhållaren, 
som hörde till kommunen. Jag lyftade mitt öga mot himlen, 
der hvarje ädel och god gerning står inskrifven, och jag 
prisade den fattige familjefadren lycklig, som der en gång skall 
mötas af en sådan handlings lön.

S. B.

*


Wadstena Slott.

Medeltidens städer brukade icke sällan bilda sig
omkring ett kloster eller annat ansenligare Gudshus,
dit en större folkmängd strömmade tillsammans, och
i hvars närhet det blef förmånligt och vinstgifvande
att sätta sig ned, för att tillhandahålla allehanda
nödvändighetsvaror åt den der sig infinnande
mängden. Bland de städer i vårt land, som uppstått
på detta sätt, befinner sig äfven Wadstena, som
leder sin första upprinnelse från den köping,
hvilken under benämningen Lastköping bildade sig
kring det gamla kloster, som redan år 1162, under
konung Carl Sverkersons tid, omtalas under namn af
Jungfru Marias eller Vårfru-klostret. I närheten
deraf uppstod sedermera slottet Susenborg, hvars
första grundläggning går långt tillbaka i tiden,
och på hvilket Birger Jarl slutligen skall stundom
hafva hållit sitt hof, ehuru det redan då lärer hafva
varit ansenligt förfallet. Sedermera lät Birgers
son, konung Waldemar Birgersson, i närheten af
Susenborg bygga ytterligare ett slott eller kungshus,
kalladt Waldemarshus, der åtskilliga konungar af
Folkungaätten residerade, men hvilket dock redan
efter 150 års förlopp var så förfallet, att den sten,
hvaraf det var sammansatt, refs, bortfördes och
användes till en annan byggnad. Denna byggnad var
det af Sveriges yppersta helgon, den hel. Birgitta,
grundlagda stora kloster, hvilket inom kort blef
det förnämsta i norden, ja, i helighet täflade med
sjelfva Rom. Grunden till detta kloster lades 1346,
och till detsamma testamenterade Magnus II och hans
gemål Wadstena gods, det vill sannolikt säga den då
här befintliga kungsgårdens ägor. Klostrets byggande
afstannade dock under de inbördes krigen, och när den
hel. Birgitta från Rom hitsände Johan Pederson, för
att med biträde af biskop Thynne i Wexiö uppföra och
inreda klostret på den af konungen skänkta grunden,
fanns der icke ens ett spår af de trenne stenhus,
som förut stått på detta ställe. Först 1367 företogs
med allvar byggandet af klostret, och konung Albrecht
utskref dertill en skatt af hela riket, som skulle
utgå i evärdliga tider. Klostret, egentligen ett
nunnekloster för systrar och bröder af S:t Salvators
eller Frälsarens Orden, hvilken dock framdeles ansågs
som en utgrening af Augustiner-orden, fick sin regel
bekräftad af påfve Urban V år 1370 och ytterligare
stadfäst af Gregorius XI år 1377. Redan 1373 afled den
heliga stiftarinnan i Rom, och hennes lik hemfördes
till Sverige; men först år 1383 var klostret så
färdigt, att det kunde förses med inbyggare, hvilket
skedde d. 23 och 24 Okt. nämnda år, då erkebiskop
Henrik i Upsala, biskop Nils i Linköping och biskop
Thord i Strängnäs i klostret intogo 46 nunnor och
16 munkar; ett antal, som sedermera ökades till 60
systrar och 25 bröder, bland de sistnämnda 13 prester,
4 diakoner och 8 tjenstemunkar, så att hela antalet
motsvarade Jesu 13 apostlar och 72 lärjungar. Först
år 1430, den 16 Februari., invigdes högtidligen af
erkebiskop Johannes Haqvini Wadstena kloster åt Guds
Moder och den Hel. Birgitta; det vann, som vi veta,
snart högsta anseende, pilgrimer strömmade dit från
alla Europas länder, talrika kloster i främmande
land erkände det som sitt moderkloster, drottningar
(Philippa och Margaretha), till och med konungar
(Christopher) läto upptaga sig bland dess medlemmar;
ja, en pilgrimsfärd till Wadstena ansågs lika
förtjenstfull, lika mycket ledande till saligheten
som ett korståg mot Saracenerna i Heliga Landet. På
en sten i klostret stod också inskriften: "Kan du icke
komma till Rom, så är den syndaförlåtelse tillräcklig,
som vinnes här i Wadstena." Huru mycken rikedom,
som pilgrimerna tillförde klostret, kan man finna
deraf, att t. ex. vid jubelfesten 1394 icke mindre än
10,740 marker silfver inflöto i offer och frivilliga
gåfvor af botgörare, en för denna tid ofantlig summa,
hvaraf dock klostret fick behålla endast ena hälften,
enär den Hel. Fadren i Rom visligen förbehållit sig
den andra. Kring detta kloster uppblomstrade med
rask fart Wadstena stad, som trifdes och frodades
i skuggan af de heliga murarne och blef på visst
sätt en andlig hufvudstad för Sverige. Att handeln,
särdeles med födoämnen och dylikt, skulle frodas i
dess grannskap, torde man finna redan deraf, att till
klostrets årliga kosthåll åtgingo 120 tunnor råg,
24 t:r hvete, 288 t:r malt, 14 skeppund humle,
48 t:r korn, 20 t:r smör, 120 stycken oxar, 300
st. får, 9 skeppund fläsk, 26 t:r salt, 100 pund
ost, 4 t:r ärter, 10 pund peppar, 15 pund kummin,
1 pund saffran, 2 t:r honing, utom fisk o. d. i
proportion. Klostrets vördade skyddshelgons ben
förvarades i ett silfverskrin, bekostadt af Sten och
Thure Bjelke samt vägande 629 marker, och oräkneliga
gåfvor och skänker strömmade från alla håll till det
heliga huset.

Men Wadstena kloster, ehuru ämnadt att bibehållas
i evärdliga tider, skulle också falla, och Westerås
riksdag 1527 gaf dödsstöten åt detsamma, likasom åt
alla andra kloster i Sverige. Waldemarshus hade måst
lemna sin sten och tegel till klostret; klostret
(och andra sådana i trakten) fick äfven i sin ordning
lemna materialier till en byggnad, som reste sig
i dess grannskap och, i likhet med mycket annat,
bevisade, att Kyrkans makt tagit ett slut och att
Staten återtagit det välde, som densamma tillkom. År
1545 lade gamle konung Göstaf på samma ställe, der
Waldemarshus fordom stått, grundvalen till ett nytt
slott, Wettersborg eller Wadstena Slott, hvilket ännu
står qvar, ehuru illa misshandladt af tidens tand,
fastän under de sednaste åren någorlunda restaureradt
och renoveradt. Slottet, som håller inom murarne 100
alnar i längd från ö. till v. och i bredd 24 alnar,
uppfördes af tvänne utländska konstnärer, Bulgrim
och Jacob Wee; det hade i tre våningar en mängd stora
och prydliga rum och omgafs med grafvar och vallar,
på hvilka kanoner stodo. I alla fyra hörnen på yttre
sidan befunnos s. k. rundlar med kanongluggar;
på inre sidorna, gentemot slottets flygeltorn,
voro två fyrkanter med rum i flera våningar. En
stor och rymlig trädgård lades äfven till slottet,
hvilket -- ty i gamle kung Göstafs tid gick allting
raskt undan -- redan 1552 var så fulländadt, att
konungen den 22 Aug. der kunde fira sitt bröllopp
med Katharina Stenbock. Enligt konungens testamente
tillföll slottet, jemte hela Östergötland, hans son
hertig Magnus, som här tillbragte större delen af
sin sorgliga lefnad. Under hans tid fulländades
slottsbyggnaden år 1563 och uppsattes öfver
slottets portal hertigens vapen med omskriften:
Magnus, Princeps Ostrogothiæ. Auxilium meum a
Domino. Det var på Wadstena slott, som arfkonung Erik
upptäckte den mycket omtalade kärlekshandeln emellan
grefve Johan af Ostfriesland och den guldlockiga
konungadottern Cecilia och dervid, utan undseende för
den gamle fadern och utan aktning för systerns ära,
förfor på ett sätt, som gjorde denna händelse till
en spik i Gustaf Wasas likkista; det var också från
ett fönster i Wadstena slott, som den vansinnige
Magnus kastade sig i slottsgrafven, lockad af
Wetterns sjöfru med sången: "Hertig Magnus, hertig
Magnus, trolofven J mig, -- J sägen icke nej, utan
ja, ja"! -- som det ännu heter i den gamla visan. På
Wadstena slott var det ock, som konung Eriks bröder,
sedan de bemäktigat sig slottet, hvilket då lärer
blifvit illa medfaret, afslöto förbundet mot brodern
och kommo öfverens om att regera gemensamt, -- en
öfverenskommelse, som sedan bröts af hertig Johan,
hvilken dock år 1576 återställde och starkare
befäste slottet. Wadstena slott innehades sedan
af hertig Johan af Östergötland, hvilken der af
Carl IX högtidligen belänades med Östergötland och
sedan residerade på slottet. Hertig Johan använde
ansenliga summor på slottets förskönande; från hans
tid härleder sig det på östra gafveln uppsatta
Svea- och Östgötavapnet samt de bilder af Tron,
Hoppet och Kärleken, som befunnos der, hvaremot
östra gafvelns prydnader, samma vapenmärken med
inskriften G. A. R. och årtalet 1620 samt bilderna
af Tapperheten, Rättrådigheten  Försigtigheten och
Ståndaktigheten torde härleda sig från Gustaf den
Stores tid. Redan 1618 afled nämligen hertig Johan,
och slottet tillföll nu pfalzgrefve Adolf Johan,
hvilken dock emot vederlag af Bråborgs slott afstod
Wettersborg till lifgeding åt drottning Christina,
sedan denna afsagt sig regeringen. Slottet blef
sedan lifgeding för Carl X:s enkedrottning, Hedvig
Eleonora, men torde redan då hafva varit i förfall,
emedan drottningen sjelf bebodde ett nedanför vindbron
befintligt trähus, kalladt "Drottningsbyggningen",
medan
en motsvarande byggnad af samma material, kallad 
"Hauptmannsbyggningen", beboddes af hennes befallningshafvande 
öfver Wadstena län och hennes hof. I "Drottningsbyggningen" 
bodde äfven den olycklige konung Stanislaus af Polen, sedan 
han efter Pultawaslaget nödgats fly från sitt rike, hvilket han 
slutligen, och då hans dotter blifvit Frankrikes drottning, 
utbytte mot hertigdömet Lothringen, der hans minne ännu 
lefver i välsignelse. I samma byggnad sammanträffade med 
hvarandra, efter 19 års skiljsmessa, Carl XII och hans syster 
Ulrika Eleonora d. 30 Aug. 1716, för att efter en dags 
sammanvaro icke råkas mer. Det förfallna slottet skulle enligt 
ständernas beslut år 1747 bli bostad för fröknarne i det då 
inrättade adliga jungfrustiftet; men de 200 daler silfvermynt, 
som utgjorde det årliga statsanslaget till reparationer, förslogo 
till ingenting, och sålunda fick tiden fullända sitt förstörelseverk. 
Vidare inrymdes år 1753 uti slottet en kammarduksfabrik, 
hvartill 227 arbetare införskrefvos från Flandern, och 
hvilken årligen tillverkade för ett värde af 20-30,000 daler 
kopparmynt, men hvilken snart flyttades till staden och 
förvandlades till en drällsfabrik. Ändtligen fulländades den gamla 
i Wasaborgens förnedring genom dess förvandlande till 
spannmålsmagasin, och der höfviska riddare och stolta jungfrur 
fordom trädde dansen, der höllo nu råttorna sina gillen, till 
dess de sednaste årens ständer förbarmade sig öfver den gamla 
konungaboningen, hvilken dock, för att återställas i sitt fordna 
skick, torde erfordra mångdubbelt mer än hvad som nu kan 
påkostas densamma. Ännu är dock Wadstena slott en bland 
de vackraste slottsbyggnader i Sverige, och det herrliga läget 
vid den stora källsjön Wetterns strand, i det bördiga 
Östergötland, invid den minnesrika klosterstaden, torde må hända 
i en framtid förskaffa det gamla Wettersborg samma ära som 
det fordom haft, att bli en bostad för furstar, och dermed en 
möjlighet att återvinna sin fordna prakt och herrlighet.

Th.
Ill. WEIDEHAYNWadstena Slott.

*



En gammal mamsells klagan.

Svårt var det när hundskatten infördes i våra städer och 
kommuner för ett par år sedan. Månget hjerta var nära att 
brista och mången hund fick slita en hund för de beskattandes 
snålhet. Vid denna tiden hade dock sorgen gått öfver; antingen 
hade hundägarne funnit sig i att betala, eller hade hunden 
uppoffrats. Men här och der har sorgen blifvit ånyo upprifven. 
Man har velat öka skatten från 1 rdr 50 öre till 3 rdr, eller 
från 3 rdr till 5 rdr, -- lyckligtvis kan den icke komma högre.

I en stad, der det nyligen var fråga om skattens 
förhöjning från 3 rdr till 5 rdr, fingo stadsfullmäktige en 
dag ett bref, som i öppen session upplästes af sekreteraren 
och var af följande lydelse:

"Är det riktigt allvarsamt att man tänker höja 
hundskatten till 5 riksdaler? Har man riktigt tänkt på hvad man 
gör? Hvad är hunden för ett djur, hvilka egenskaper har 
han, och hvad är han för menniskan? J männer, som råden 
öfver stadens och öfver allas vårt väl och ve, hafven J gjort 
eder sjelfva dessa frågor, och hafven J försökt att besvara dem? 
Antingen J hafven gjort det eller icke, står det icke i min 
förmåga att utreda denna sak. Jag vill bara tala om mig sjelf 
och min hund. Jag är en gammal mamsell, sextio år ha gått 
öfver min hjessa och grånat de få lockar jag ännu har qvar; 
60 år! det är en sorglig ålder för ett ensamt fruntimmer. 
Jag vill icke tala om min ungdom, som stod så glad och 
ljus i mitt minne! Jag vill inte uppehålla mig vid de dystra 
dagar som komma: veten J hvad det vill säga att tjena 
andra i 35 långa år -- Gud låte eder aldrig få känna det! 
Veten J hvad det vill säga att vid 60 års ålder, utarbetad, 
med bruten helsa och sinnet böjdt, stå ensam i verlden, 
alldeles ensam, utan slägtingar och utan vänner, och uppehålla 
lifvet med att sticka strumpor! Ja, veten J, hvad det vill säga 
att stå ensam i verlden och sticka strumpor för att uppehålla 
lifvet? Ensam. Nej ännu är jag icke ensam; jag har ju 
min lilla Ami! J skratten, jag ser det, J skratten! J ären 
omgifna af slägt och vänner, lyckan ler emot er, J förstån 
icke, att jag kan kalla Ami min vän, min ledsagare. Men så 
är det ändå, och aldrig skall jag glömma hans vänskap, hans 
trohet. I sju år har han tröstat och uppmuntrat mitt glädjelösa 
lif. Hur mången gång, när känslan af min öfvergifvenhet 
och hjelplöshet var nära att alldeles öfverväldiga mig, har 
icke min lilla vän kommit innan jag visste ordet af och 
blickat med sina kloka ögon in i mina. Och då har jag känt 
lindring, då har jag känt att det ändå fanns en här i 
verlden som älskade mig; jag var ej längre så ensam. Och 
hvilket sällskap har jag icke i honom när jag går ut och 
spatserar i skymningen, hur munter och liflig är han icke!

För två år sedan när det påbjöds en skatt af 3 riksdaler 
på hvar hund, tänkte jag ett ögonblick på att skiljas vid 
min vän. Tre riksdaler, det är en stor summa för den som 
lefver af att sticka strumpor, och hvar skulle jag taga dem
ifrån? Jag tänkte: vi måste skiljas! Men då hoppade han 
upp i mitt knä, då gaf han mig en så besynnerlig, så 
talande blick: vill du skiljas vid mig -- hvem skall då älska 
dig, hvem skall då smeka dig, hvem skall då följa dig? Jag 
kunde ej motstå denna blick, jag var öfvervunnen -- och så 
drog jag in dessa tre riksdaler på kaffet och sockret. Och 
som det gick med mig, så gick det med många andra, -- 
ja många gick det värre, mycket värre för. Om J vissten 
huru många tårar som fallit för den skattens skull, så haden 
J kanske betänkt er! J skullen ha sett den fattiga modren 
med tårar i ögonen öfverlemna det lilla kräket åt den som 
skulle taga dess lif, J skullen ha hört barnens klagan vid 
förlusten af den lilla lekkamraten, så skullen J ha betänkt er. 
Och nu viljen J förnya dessa sorgliga skådespel? Är staden 
då så fattig att den behöfver de få riksdalrarne? Det är 
dock ingen välsignelse med de penningarne!

Jag har ej mera att säga. Det beror på eder, J herrar 
och män, som hafven stadens väl och ve i edra händer, om 
jag och många till mig skola blifva ännu mer allena i verlden. 
J hafven makten; sen till att J icke missbruken den! 
Jag kan gudnås ej spara in något mera på kaffet."

Läsningen var slut. Fullmäktige företogo ärendet till 
afgörande. Ami fick behålla sitt lif och den gamla mamsellen 
sitt kaffe.

*



General Gerlach.


General Georg Daniel Gerlach, nuvarande öfverbefälhafvaren öfver den danska 
arméen, är till börden en syd-slesvigare och född i Eckenförde d. 31 Augusti 
år 1798. Sin militära bana började han år 1813 som fänrik, och det kan väl ej 
anses gå så särdeles raskt med befordringarne inom danska arméen, då han först 
år 1848 avancerat till major. År 1849 erhöll han, såsom öfverstelöjtnant befälet 
öfver 3:e förstärkningsbataljonen och anförde densamma såväl vid Fredericia 
som i slaget vid Idsted. Efter den sednare bataljen utnämndes 
han till kommendör öfver sjette infanteribrigaden, en post, 
som han innehade till krigets slut. 1850 avancerade han till 
öfverste och ett år sednare besatte han med två bataljoner 
kronverket i Rendsborg, då det utrymdes af Tyska Förbundets 
trupper. I Juni samma år utnämndes han till kommendant 
i Angeln, 1854 till kommendör öfver 1:sta infanteribrigaden 
i Köpenhamn och 1856 i sednare egenskap till 
generalmajor. Derefter fungerade han som generalinspektör öfver 
infanteriet samt ryckte vid sitt 50-åriga tjenstjubileum, den 
24 Decemb. år 1863, upp till generallöjtnant. I denna egenskap afgick han i slutet 
af förlidet år till aktiva arméen såsom kommendör öfver första armé-divisionen 
samt erhöll efter de Mezas entledigande hela öfverbefälet. 

Hvad som passerat 
vid krigsteatern är allom bekant, men ingen skugga drabbar derför Gerlach. Den 
danska arméen har hjeltemodigt  försvarat hvarje fotsbredd jord vid Dybböl, och 
dess nederlag får endast tillskrifvas den numerära underlägsenheten, vis-à-vis 
de röfvarehorder, som gjort till sin uppgift att krossa och 
utplundra ett litet svagt land -- blott derför att det är svagt.

Gerlach besitter alla egenskaper som pryda en högre officer: 
han är vän af soldaten, tapper och, fastän född slesvigare, 
i besittning af danska härens samt folkets odelade 
förtroende, hvilket vi också sett, att han fullkomligt rättfärdigat.

Europas beundran och efterverldens dom har firat och 
skall fira den hjeltemodiga danska arméen och dess tappre 
general-en-chef.

*



Giftämnen ur tjära.

Utvecklingen af naturvetenskaperna, hvilken, vi medgifva 
det gerna, å ena sidan förskaffat menniskan ett öfverflöd 
af rika och angenäma gåfvor, har å den andra otvifvelaktigt 
blifvit källan till mycket obehag och mången förargelse. Så 
t. ex. har kemien, som impertinent nog blandar sig i likt och 
olikt, i grund förstört vår fröjd öfver alla gröna färger, då en 
hvar tycker sig se den olycksbringande arseniken lysa igenom 
den sköna koloriten; ur de gröna tapeterna och väggmålningarne 
utångar schweinfurtergrönskan, efter lärda kemisters 
intyg, ett fint gift, så att man numera i sjelfva verket endast 
med hemlig rysning kan betrakta de i hoppets färg målade 
väggarne eller andra föremål, hvilka så länge utgjorde vår 
ögonfägnad. Med sann tillfredsställelse och öppna armar helsade 
man för den skull upptäckten af anilinet, som bekant, ett af 
tjära destilleradt färgämne, uppträdande i nästan alla möjliga 
nyanser, såsom blått, rödt, violett, grönt, orange, svart o. s. v. 
Nu ha vi då ändtligen, hette det, en färg, med briljant 
lyster, åt hvilken man kan glädja sig utan alla dystra bitankar 
på perfid förgiftning, så mycket mera, då den vinnes af 
oskyldiga materialier.

Men äfven det sköna, oskyldiga anilinet gömmer under 
sin glänsande yta en tagg; det är också giftigt! Ja ännu 
mera, anilinets kamrat och bror, alstrad af samma föräldrar, 
nitrobenzinet, i parfymeri- och likörfabrikation på mångahanda 
sätt användt, är likaledes ett gift.

Professor Letheby i London har undersökt dessa 
substansers verkningar på den djuriska organismen och funnit 
båda vara häftiga gifter. De äro väsentligen af narkotisk, 
bedöfvande verkan, under det att de blott utöfva ett ringa 
inflytande på magen och tarmarne. Fastän de skadliga 
verkningarne i enstaka fall uppträda ganska snabbt och hastigt 
framkalla död, kunna likväl båda delarne, anilin och 
nitrobenzin, länge vara dolda i kroppen, innan följderna förnimmas. 
Anilinets salter äro vida mindre giftiga, än det fria anilinet. 
I ett hospital i London har man försöksvis användt det 
svafvelsyrade anilinet och detta i doser om 1 till 7 gran. 
Efter några sådane färgade sig den sjukes ansigte blåaktigt, läppar 
samt tandkött blefvo likaledes mörkt blågrå och naglarne syntes 
purpurfärgade.

Om man nedsväljt en liten qvantitet nitrobenzin eller en 
längre stund varit utsatt för ångor deraf, så inträder förgiftning, 
patienten beter sig som vore han drucken, derpå följer 
fullkomlig känslolöshet och slutligen döden. Samtidigt iaktager 
man pupillens utvidgning. Kattor, som erhöllo anilin i 
doser om 20 till 60 droppar, förlorade hastigt all rörelseförmåga, 
hvarefter döden under konvulsioner följde.

Den lärde professor Letheby gifver oss, sedan han först, 
ledsamt nog, betecknat anilin som ett gift, visserligen den 
sorgliga trösten, att om ämnet föranledt död i en animalisk 
organism, detsamma lätt vid obduktionen kan upptäckas.

Såsom i viss mån lugnande, måste dock till slut upplysas 
att anilinfärger fästa sig mycket starkt på siden, ylle och 
öfverhufvud alla dermed färgade tyger, så att ett afdammande eller 
mekaniskt lossnande af färgen knappast är att befara. Vidare 
kunna stora stycken tyg färgas med förvånande små qvantiteter, 
och sålunda torde, såvida någon ej skulle falla på den 
egendomliga idéen att äta upp en massa röda eller violetta 
band och dylikt, faran för en tillfällig förgiftning genom anilin 
vara temligt aflägsen.

*




Första Lärkan.

Sjung ej, lärka! det är ej af nöden: 
Döden lurar på din första drill. 
Du ej känner dina mörka öden:
Skytten sigtar, och du hör i döden 
Underdånigst någon hofkatt till Afser bruket 
vid hofvet att betala en dukat för den första skjutna 
lärka som presenterades derstädes. Detta bruk -- eller 
missbruk -- afskaffades af konung Oscar, men tyvärr fortlefver ännu 
här och der den omenskliga ifvern att skjuta vårens budbärerska 
så fort hon slår sin första drill i skyn.
Red. anm..

Vänligt kommer du att hos oss gästa, 
Vårens fröjd du bjuder menskan på. 
Ack! låt bli att vid vår jord dig fästa:
Menniskan är van att klå sin nästa, 
Håll dig utom skotthåll i det blå.

Vet, din undergång är bland de största 
Prisbelöningar i sångens kall. 
Sök ej här att vara få den första,
Blod är det hvarefter menskor törsta: 
Fly! -- Att sjunga här är knall och fall!

E. S-dt.


*



Manliga och qvinliga hjernbildningar.

Den bekante tyske geologen och naturforskaren Carl 
Vogt har nyligen utgifvit ett större verk: "Föreläsningar 
öfver menniskan, hennes ställning i skapelsen och i jordens 
historia", hvarur vi meddela följande intressanta iakttagelser: 
"I hela djurriket förekomma stora exempel på att skilnaden 
mellan könen är så stor, att man ofta ej skulle räkna de två 
könen till samma slägte, än mindre till samma art, om man 
ej kände deras förhållande sins emellan. Det skulle sannerligen 
icke falla någon naturforskare in att sammanställa den 
präktigt prydda fasanen eller påfågeltuppen med den föga i ögat 
fallande hönan, om han ej kände deras inbördes könsförhållande, 
och jag skulle kunna anföra hundratals exempel på att det 
äfven bland däggdjuren och de menniskan närmast stående 
aporne förekomma könsskiljaktigheter, som skulle kunnat gifva 
anledning till att uppställa könen i särskilta arter. Detta 
angående Urang-utangen, hvarom striden dock ännu ej är 
afgjord, åtskilliga babianer, vrål-aporna och andra apor, som stå 
mer eller mindre nära menniskan. När alltså Welcker, och 
detta med full rätt, framkastar, att manliga och qvinliga 
hjernbildningar må hållas från hvarandra som två särskilta species, 
att de i deras dimensioner och förhållanden äro mer 
afvikande inbördes, än många af de så kallade typiska hjernbildningar 
eller racehjerneskallar, så ligger häruti ej något 
egendomligt endast för menniskoslägtets utan är tvärtom i 
öfverensstämmelse med däggdjuren i allmänhet. Samma 
förhållande kan med bestämdhet äfven sägas om de flesta 
aparter. Enligt Welcker, är den qvinliga hjerneskålen minst, 
så väl i horizontalt omfång som med hänsigt till hjerneskallens 
inre rum, hvarmed också hjernans ringa vigt står i 
samband. Efter Welckers mätningar förhåller sig den qvinliga 
hjerneskålen till den manliga, då den sednare antages till 100, 
på följande sätt: omfång 96,6, innehåll 89,7, hjernevigt 89,9. 
Det qvinliga hufvudets former äro mjukare och mer afrundade, 
hjerneskallens ansigtsdel, helst käkbenen och hjerneskallens 
basis mindre, och den sistnämnde betydligt förminskad 
i sitt bakre afsnitt. Derjemte är basis mera långsträckt, 
ansigtsvinkeln större, och det finnes hos qvinnan ett 
påfallande anlag till sned tandsättning och till långskalleformen. 
Man kan derföre med skäl säga, att den qvinliga hjerneskålens 
typus i många hänseenden närmar sig till barnets hjerneskål 
samt ännu mer till de lägre racernas, och i sammanhang 
med denna omständighet synes också det förhållande stå, att 
könens inbördes afstånd från hvarandra, med hänsigt till 
hjerneskålen, tilltager med racens fullkomlighet, så att den 
europeiske mannen står vida högre öfver den europeiska qvinnan, 
än negern öfver negerqvinnan. Denna af Huschke uppställda 
sats finner Welcker bekräftad genom hans mätningar af 
negrer och tyskar; likväl behöfves det vidlyftiga undersökningar 
för att bevisa satsens allmänna giltighet. Skulle den 
emellertid vara riktig, så bör den gifva en fingervisning för 
racernas utveckling medelst civilisation och lefnadsförhållanden. 
Man har redan för längre tid sedan trott sig bemärka, 
att hos de folkslag, som framskrida i civilisation, ilar 
mannen före qvinnan, medan deremot hos dem, som sjunka 
tillbaka från ett högre kulturstadium, qvinnan står öfver mannen. 
Liksom på det sedliga området qvinnan bevarar det öfverlefvade 
och föråldrade, de gamla bruken och sedvanorne, folkets 
och familjens traditioner, sagorna, religionerna, så framträder 
hon också på det materiela området såsom den der upprätthåller 
de ursprungliga formerna, hvilka endast långsamt gifva 
vika för inflytelser af civilisation och förändrade lefnadsvanor. 
Man är fullt berättigad att säga, att det är lättare att medelst 
en revolution störta en stats regeringsform än att förändra 
det sätt, hvarpå det göres eld i spisen, om äfven detta sätt, 
såsom ett arf från en äldre tid, är aldrig så ofullkomligt och 
odugligt, ja till och med så orimligt som möjligt. På lika 
sätt bevarar qvinnan i hufvudets form en hänvisning till ett 
äldre bildningstillstånd, hvarur stammen eller racen har 
upparbetat sig, eller hvartill den har sjunkit tillbaka. Häraf 
förklaras äfven den omständighet, att könens olikhet växer i 
samma mån som civilisationen skrider fram. Dertill kommer 
ännu den omständigheten, att de båda könen stämma mer 
öfverens i göromål och sysselsättning, ju lägre den kultur är 
hvarpå ett sådant folk befinner sig. Hos australnegrerna och 
buschmännen och andra på det lägsta kulturstadium stående 
folkslag, som utan bostäder vandra omkring i urskogarne, utstår 
qvinnan alla de mödor och besvärligheter som mannen har 
att bära, då hon jemte den henne särskilt påbördade omsorgen 
för afkomman deltager liksom mannen i dagens jagt eller 
fiske. Den krets af sysselsättningar och idéer, hvari båda 
könen befinna sig, är fullkomligt densamma, då deremot 
arbetets delning både på det andliga och materiella området 
tilltager med civilisationen. Men då det i verkligheten är 
sanning, att hvarje kroppsorgan stärkes genom hänsigtsmässig 
öfning, och att det derigenom kan utvecklas till större både 
omfång och vigt, så gäller denna sats naturligtvis äfven om 
hjernan, och denna måste utvecklas desto mer de manliga 
sysselsättningarne vända sig inom intelligensens högre sferer.“

*




Det är glädje.

Säga man må hvad man säga än vill 
Om lefnadens sorger och qval: 
Jag nekar visst icke att de äro till,
Och till uti tusendetal.

Men menniskolifvet har fröjder ändå: 
Ingen natt utan stjernor det är, 
Fastän molnen ibland utöfver dem gå,
Och fästet i sorgdok sig klär.

Fastän solen går neder i vester hvar qväll 
Hon dock hittar till öster igen; 
Fastän ensamt kan blifva i hjertats tjell, 
Stiger in der till slut någon vän.

Det är glädje på jorden rätt mången gång, 
Allenast vi fatta den rätt; 
Och lifvet härnere är endast en sång,
Fast ibland efter mollskalans sätt.

Det är glädje, när majsolens öga ser 
Med sin ljusbild på grönskande fält; 
Det är glädje, när midsommarsolen ser ner 
På lundarnes löfviga tält.

Det är glädje, när höstsolens mognande blick 
Skådar hän öfver tegarnes guld; 
Och åkern för omsorger, hvilken den fick, 
Betalar åt odlarn sin skuld.

Det är glädje också under vinterns dag, 
Blott en brasa på härden der är, 
Och visthuset eger ett samladt förlag, 
Som man icke för dagen förtär.

Det är glädje vid hela vårt lefnadslopp: 
Det är glädje i barndomens da'r,
Då i hjertat uppspirar det grönskande hopp, 
Ur det frö, som från Eden är qvar.

Det är glädje när ungdomens sorglösa tid 
Flyter fram som i ängen en bäck, 
Der kärlekens näktergal sjunger bredvid 
I den rosendoft spridande häck.

Det är glädje när mannen skall pröfva sin kraft
Och verka för sig och sitt hus,
Och pannan är fuktig af svettens saft
Så länge som dagen är ljus.

Det är glädje när makan delar hans nöd 
Och dubbel gör hvarje hans fröjd; 
Han gläds med henne att skifta sitt bröd, 
Medan bönen gör själen förnöjd.

Det är glädje när som der blomstrande står 
Af barn och af barnbarn en flock, 
Som ser med vördnad alltmer med hvart år 
På den gamles besnöade lock.

Det är glädje när lågan på hjertats härd 
Icke slocknar i årens köld, 
Utan brinner och värmer beständigt närd,
Och är emot åldren en sköld.

Det är glädje när vettets visthus är fullt, 
Icke hjernans kammar blir tömd, 
När tankens ljus lyser mildt och huldt, 
Icke minnets lexa blir glömd.

Det är glädje när dagen lider till qväll, 
Och trötta lemmar få ro 
I grafvens dunkla och tysta tjell,
Och anden hos Gud får bo.

 Claës Johan Ljungström.


*



Marknaden i Nishnij-Nowgorod.

Nishnij-Nowgorod är ett af de rikaste guvernementerna 
i Ryssland och förser de sydliga provinserna med spanmål, 
lin, hampa, läder, stål- och jernvaror, glas, arbetadt virke, 
kläder o. s. v. Hufvudstaden af samma namn ligger för handel 
särdeles gynnsamt vid Okas utflöde i Wolga, och trafiken 
på kajerna lemnar det vältaligaste beviset på innevånarnes 
företagsamhet. Den berömda marknaden, som här hålles från 
medlet af Augusti till medlet af September, är föreningspunkten 
för affärerna mellan östra Ryssland, Sibirien och norra 
Kina. Låtom oss göra en liten utflygt genom marknadshvimlet! 
Der finnas de mångfaldigaste och egendomligaste drägter, der 
se vi tatarer, långskäggiga armenier, brokiga tsherkesser, 
allvarsamma perser, kineser, gammal-ryssar från alla rikets 
provinser, judar etc., och besöker man på aftonen de offentliga 
lokalerna, felas naturligtvis icke de obligata gästerna från “das 
grosse Vaterland“, tyrolersångare, äkta och oäkta, harpspelerskor 
samt mera sådant. Med dessa täfla zigenarband i 
tillbästagifvande af musikaliskt-pantomimiska föreställningar, och 
mellan alla dessa “schene Rariteten“ klinga de melankoliska 
ryska folksångerna, samt erinra oss om, att vi icke befinna oss i 
en konsertsal, utan i en rysk handelsstad, der tillfälliga excesser 
på fläcken föranleda till bekantskap med kosacker och knutpiska.
Ill. M. JACKSON, scMarknadsscen i Nischnij-Nowgorod.



Egendomstvisten.
Af Sophie Bolander.


(Forts. från sid. 144.)


VI.


Vi voro i medlet af September 1859. Mer än ett år
hade förflutit, sedan Gerda och Linea lemnat sitt kära
hem. Många, så kallade, glada dagar hade denna tiden
icke bringat det. Frank hade förlorat sin process,
men vädjat till en högre instans. Nu gick han tyst
och sluten, och såg på hur blommorna gingo i frö och
afklädde sig den drägt, i hvilken de prunkat under den
förflutna sommarens flydda dagar. Faster Vendla gick
ideligen och molade i hushållet, flitig som en myra,
men föga språksammare än den, och bestämdt med ett
mindre belåtet sinnelag. Både bror och syster sågo med
en förtigen ängslan mot de långa vinterqvällarne, som
de skulle tillbringa lika ensligt och tyst som förra
året. Ungdomslynnena i ett hem äro hvad fågelsången
är i lunden, blommorna på ängen och solens glittrande
strålar på den krusade vågens yta; de äro poesien,
fägringen och glädjen. De gamla känna sig åldriga
då de unga vika från dem. Dessa, med sina glada
anleten, sin osökta munterhet, sitt friska löje
och sina fröjdfulla förhoppningar kalla oss ofta ur
landsflykten från ungdomens stängda paradis och låta
oss känna en aftonfläkt af dess försvunna nöjen.

Ingendera talade om sin saknad eller klagade öfver
den ledsamhet, som rådde. De buro den som ett öde,
hvilket ej kunde undvikas. Om aftnarne sutto de tysta
vid lampan, vid runda bordet, Frank i soffan med ett
tidningsblad eller en bok i handen, faster Vendla i
sin länstol med stickstrumpan i handen. Om han någon
gång, för att bryta tystnaden och visa sin syster
sin uppmärksamhet, meddelade henne hvad han läst
om de stora tilldragelser, som ådrogo sig allmänna
uppmärksamheten, hörde hon honom visserligen utan
att afbryta, men förmådde icke att dervid fästa ett
intresse, som kunde lifva honom att fullfölja, eller
belöna den välvilja han ådagalade. Ett entonigt och
likgiltigt: "jaså", var hela den uppmuntran, som föll
honom till del. Så hade vinterqvällarne framskridit
den förra vintern, och med samma lynne tycktes
de introducera sig till den instundande. Det enda
afbrott, som i denna enformighet var att förvänta,
var då Mossberg någon gång infann sig, då brädspelet
och tärningarne fingo aflösa den rådande tystnaden.

En afton, då Frank sökte lifva upp sin syster
med en lysande skildring af Garibaldis och hans
friskarors segrar i Neapel, utan att dock afvinna
henne ett lifligare deltagande än som fann sitt
uttryck i hennes vanliga: "jaså!" anmärkte han:
"Förr intresserade du dig för hvad som tilldrog sig i
verlden och ville gerna vara med om att få del deraf,
nu tycks du alldeles likgiltig för allt."

"När du och flickorna talade om saker och ting, var
det roligt att deltaga deri och höra de kära barnen
lägga ut sina tankar; men vi, gamla menniskor, hvad
roligt ha väl vi att prata på egen hand?"

Svaret förstummade Frank och nu hade han icke mera
att säga. Den tunga tystnaden inträdde åter. Den
afbröts först af betjenten, som inträdde med den
ankomna postväskan. Den medförde ett utländskt bref,
stilen var Gerdas och Frank läste:

"Älskade fader min!"

"Jag skrifver i dag till dig, litet sorgsen
i sinnet. Låt dock icke denna början väcka din oro,
ty någon fara är Gud ske lof icke för händer. Saken
är att Linea varit sjuk, men är nu mycket på
bättringsvägen. Jag vill nu riktigt uppriktigt säga
pappa rätta förhållandet. Linea har aldrig kunnat
finna sig riktigt bra här. Jag har knappast på hela
året sett henne en enda gång så glad, som hon alla
dar var hemma. Hon har en min, sådan att faster Vendla
skulle fråga: "Har du sålt smöret och tappat pengarne,
mitt barn?" Hon har aldrig velat att pappa skulle
få veta detta, emedan hon fruktat att pappa skulle
bli ledsen och tro henne vara pjunkig. Emellertid,
sedan hon varit allvarsamt sjuk, tycker jag, att
jag bör underrätta dig derom. Ingen far kan vara
så god, som du, och säkert blir du ej missnöjd med
henne, helst hon stridt med sin längtan så mycket
det varit henne möjligt. Mången gång, då jag vaknat
om nätterna, har jag hört henne sakta snyfta, men
har hon märkt att jag varit vaken, har hon qväft
sin gråt, för att icke göra mig ledsen dermed. Hon
tycker dessutom att hennes längtan är en otacksamhet
mot madame Beauchamps (den fru hos hvilken de voro
inpensionerade) och hennes kamrater, som alla äro
så goda mot henne och verkligen älska henne. Ja,
vet pappa, ingen af flickorna i hela pensionen är så
omtyckt och afhållen som Linea. Madame Beauchamps är
emellertid sjelf litet orolig för henne sedan hon
varit sjuk, och har sjelf bedt mig säga pappa, att
hon visst skall sköta henne så ömt och omsorgsfullt,
som det är henne möjligt, men att hon icke vill ha
på sitt samvete att hennes hemlängtan kan förvärra
det onda, eller förorsaka att det återkommer."

"I afseende pä undervisningen kan jag med godt samvete
försäkra pappa, att hon icke försummat att begagna
sig af den, och att ingen af pensionärerna har högre
loford, än hon. Och nu, du fader min, har jag afbördat
mig det förtroende jag var dig skyldig. Jag fruktar
att vintern här blir svår för Linea; ty hon kan icke
tala om våra trefliga vinteraftnar kring runda bordet,
vid lampan, utan att gråta."

"Så besynnerligt att doktorn icke heller i
sommar låtit pappa höra af sig, angående det lilla
förtvinade barnet, eller sändt den anteckning jag
gaf honom! Kanske trodde han att jag gjorde en ny för
min egen räkning, och jag var verkligen bra dum, som
icke gjorde det. Jag tänkte väl derpå, men trodde mig
ha alla namnen i så godt minne, att det icke skulle
behöfvas. Men så kom så många andra föremål i vägen
för mig, och så fick jag så mycket att tänka på och
minnas, att dessa kommo i glömska. Jag kan dock icke
förstå den doktorn! Jag försäkrar pappa, att han
såg så hygglig och trovärdig ut, att du sjelf kunnat
sätta din lit till hans löften. Säkert har han icke
velat bedraga mig. Kanske har han råkat att förlora
anteckningarne och derför icke velat skrifva. Det är
säkerligen skälet. Emellertid har den olycklige lille
väl ej heller i år kommit till saltsjön! Stackars barn!" 

"Och nu, fader min, har jag intet mer att
säga dig för denna gången. Linea vet inte hvad jag
skrifvit, ty då skulle hon icke tillåta mig afsända
det. Hon vet att du vill att dina döttrar skola vara
kloka och förnuftiga, och hon fruktar att du icke
skulle anse henne sådan, om du finge veta att hon ej
mäktade öfvervinna sin hemlängtan. Hellre än hon vill
du skulle räkna henne för en svag och barnslig fjolla,
skulle hon dö med sin hemlängtan på hjertat."

"Farväl, älskade min fader! Helsa tusen gånger
faster Vendla! Helsa allt husets folk från din evigt
tacksamma och lydiga dotter

Gerda."

"Min stackars lilla Linea! Hvad skola vi göra med
henne?" sade Frank då han slutat läsa Gerdas bref,
hvilket, efter vanan, skedde högt, på det faster
Vendlas otålighet icke genom väntan skulle blifva
satt på för hårdt prof.

"Hvad vi skola göra? Det måtte väl inte
vara något annat att göra, än laga att
barnet kommer hem, innan det sörjt ihjäl sig!
Att längta är icke narri, det har jag sjelf pröfvat,
då jag som barn blef satt i pension." 

"Än Gerda då?"

"Inte är det värdt att lemna henne qvar, så att det
sedan skall gå henne på samma sätt! Att skilja dem
åt vore stor synd! Hvem skulle roa Linea här hemma,
om hon ej hade Gerda? Vi gamla kunna det icke. De
kära barnen må väl få vara tillsammans, så länge de
ha ett godt hem. För att tala uppriktigt, tycker jag
att de aldrig haft borta att göra." 

Härpå svarade Frank sin syster ingenting, men han lade
hennes ord på sitt hjerta. Med omgående skref han till
Gerda, att han önskade det Linea så fort som möjligt måtte 
komma tillbaka, och att det skulle få bero af Gerda
sjelf, om hon ville qvarstanna eller åtfölja henne
hem.


VII.


En dag fram i Oktober månad stodo Frank och faster
Vendla på kajen af Skeppsbron i Stockholm, seende med
längtande blickar till möte den ankommande ångaren,
som skulle hemföra Gerda och Linea. De unga stodo
med en icke mindre liflig längtan på däcket, spanande
ibland mängden på stranden efter de kära, hvars ögon
skulle söka dem, och knappast blefvo de dem varse,
innan näsdukarne sattes i viftning, och ömsesidigt
vexlade vinkar och nickningar skickades som förebud
till omfamningarnes glädje.

Faster Vendla fann Linea mycket blek och affallen,
och den första fråga hon gjorde henne var, om hon fått
"tillräckligt att äta derute", och om maten varit
sådan, att den kunnat smaka henne! Då hon blifvit
lugnad i afseende derpå, fann hon nödvändigt att
hennes bror vidtalade en läkare i hufvudstaden, för
att höra om något fattades henne, eller om hennes
aftynande blott var att betrakta som en verkan af
hennes hemlängtan, och således skulle upphöra tillika
med orsaken. 

"Ack", sade Linea, "om pappa då kunde
träffa på Gerdas doktor! Han var så hygglig och vänlig
att tala vid, och han måste visst bo här i Stockholm,
ty han talade så bekant derom."

"Min doktor", sade Gerda rodnande. "Jag hoppas att
Linea inte kommer med några nya benämningar."

"Hvad skall jag då kalla honom för, när jag icke vet
hans namn? Du får väl medge, att han ställde sig så
tjenstvilligt efter dina ordres, under den del af
vägen, han på vår utresa var oss följaktlig, som om
han icke haft någon annan herrskarinna på jorden."

Frank lofvade att uppsöka någon af de skickligare
läkarne under deras vistande i staden, hvilket han
nödgades förlänga några dagar i afvaktan på Thoresson,
som han anmodat att här komma honom till möte, för
att öfverlägga om fullföljandet af processen, som
nu äfven i andra instansen förlorats, och frågade
flickorna om de kände sig nog krya efter resan, för
att på aftonen våga sig på spektaklet, då han ville
försöka anskaffa biljetter dertill. Man skulle ge
"Trollflöjten" och han önskade att göra dem bekanta
med detta Mozarts mästerverk, som tiderna icke kunnat
föråldra eller smakens vexlingar någonsin utdöma.

Gerda omfattade förslaget med största liflighet och
Linea förklarade att hon ganska väl trodde sig om
att medfölja.

Sedan hela dagen upptagits med att omtala allt hvad de
hört, sett och upplefvat under det år och deröfver,
som de varit skilda från hemmet, nalkades slutligen
spektakeltimman. Som Frank så sent hört sig om efter
biljetter, hade han endast kunnat få platser i tredje
radens fondloge, och som dessa äro ganska fördelaktiga
för sångpjeser, hade han icke dragit i betänkande
att taga dem. Vid deras inträde i logen, satt der en
herre på andra bänken, och vid den flyktiga blick
Gerda kastade på honom igenkände hon doktorn, som
gjort resan på kanalångbåten. Gethskil helsade med
en utmärkt aktning, i det han reste sig upp medan
Gerda passerade. Hon besvarade hans helsning med en
lätt rodnad.

"Hvem var den unge mannen, som tycktes vara dig
bekant?" frågade faster Vendla, som tog sin plats
mellan de begge flickorna.

"Doktorn, hvars bekantskap vi gjorde på utresan",
svarade Gerda med en förlägenhet, som hon icke
förmådde för sig sjelf förklara.

Faster Vendla, som icke varit i Stockholm och sett
operan på många år, såg sig omkring åt alla håll med
det hjertinnerligaste nöje, som man känner, då man
befinner sig på en plats, hvilken påminner om fordna
glada stunder (faster Vendla hade alltid varit en
varm vän af den sceniska konsten). Besynnerligt nog
känner man nöjet större i mån af den tid som ligger
mellan det närvarande och det flyddas njutning. Hon
gjorde med en loyal vördnad Gerda uppmärksam på
grundläggarens namnschiffer öfver ridån, och beskref
huru på tiljorna innanför densamma en Hjortsberg,
Torslow, Almlöf och
Sällström, Wideberg och Högqvist, Eriksson
m. fl. förtjusat henne. Gerda tycktes lyssna, men
hennes tankar hunno aldrig på andra sidan ridån och
då ouvertyren afbröt faster Vendla visste han knappast
hvarom hon talat.

Gerdas tankspriddhet tillät henne knappast att märka
hvarken musikens skönhet eller sceneriets effekter,
då Linea deremot hänfördes af beggedera. Med spänd
uppmärksamhet följde hon allt som träffade både
ögon och öron, men denna ansträngning för själ och
sinne var för stark för henne. Efter andra aktens
slut förmådde hon knappast hålla sig upprätt på
bänken. Hon hviskade till sin fader: "Det svartnar för
mina ögon. Jag behöfver luft och litet vatten. Vill
pappa följa mig ut?"

De lemnade begge logen. Detta väckte Gerda ur sina
drömmar. Hon vände oroliga blickar efter dem, de mötte
Gethskils. Rodnande vände hon sina tillbaka, men när
hon tyckte att fadren och systern dröjde för länge,
ville hon med faster Vendla gå ut och söka dem.

"Vi kunna icke gå ensamma; vi skola förvilla oss i
gångarne, som ingen af oss känner, och så skall den
ena villan bli värre än den andra", anmärkte faster
Vendla.

Gethskil, som till hälften hörde dessa ord och
märkte Gerdas oro, kunde icke lemna tillfället
obegagnadt att ännu en gång få närma sig henne,
helst han af hennes helsning genast trott sig finna,
att hon ännu befann sig i den lyckliga villfarelsen,
som från honom afvände hennes hat och han sade:
"Tillåt mig fråga, min nådiga, hvad ni behagar,
och om jag i något afseende kan vara er till tjenst?"

"Det kan ni visst", sade Gerda rodnande.

"Ni har att befalla öfver mig."

"Min far förde ut min syster, emedan hon mådde
illa. De komma icke tillbaka, som ni ser, och,
obekanta på stället, våga icke min faster och jag gå
att söka dem. Jag är säker att Linea blifvit verkligt
sjuk. Vill ni följa oss att söka upp dem."

Gethskil gaf med en böjning på hufvudet sin
beredvillighet tillkänna och lemnade med dem logen. I
korridoren påträffades emellertid Frank och Linea,
som åter voro färdiga att inträda. "Hvad ni dröjde
länge!" log Gerda emot dem. "Jag fruktade verkligen
att Linea blifvit riktigt sjuk och så skulle vi gå
att söka upp er." Hon kastade en blick på Gethskil,
som stod försagd och förlägen. "Min far, herr Frank,
och doktor ... ert namn får ni säga sjelf, emedan
jag icke känner det", sade Gerda och smög sig intill
fadrens sida, som en liten fågel, som söker sitt
skydd under en moders vingar.

Gethskil framstammade ett par obegripliga ord, då
i detsamma orchestern började och man åter inträdde
i logen. Gethskil tackade sin goda lycka att saken
så väl aflopp, att han icke råkade i värre trångmål
för sitt förborgade namn, men hans hjerta klappade
så häftigt och hans känslor voro så upprörda, att
han icke mera såg eller hörde hvad som tilldrog
sig i salongen eller på scenen. Hans öga hvilade
oupphörligt på Gerda. Han kunde från sin plats se
den fint tecknade profilen. Det uttryck, som hennes
ansigte afspeglade, och den milda tankfullheten,
som beslöjade dess vanliga glättighet, underlät han
icke att gifva en uttydning, som smickrade hans dolda
känslor.

Emellertid slutade pjesen. Vid utgången ur logen
följde Gethskil så nära Gerda som möjligt. Han
hölls liksom af en magnetisk kraft, vid hennes
närhet. Det var honom en hemlig njutning, att
i trängseln komma i beröring med de vidlyftiga
konturerna af hennes klädnad, hennes kappa, mantilj
eller något dylikt. Kärleken liknar menniskan sjelf,
fattig på förhoppningar och utsigter, skapar hon sig
en sällhet af den ringaste lyckans gunst, men helsad
af medgången, känner hon sig först tillfreds vid sina
önskningars yttersta mål. Folkmassan, som trängdes i
korridorerna, ty huset hade varit fullt denna afton,
hindrade Frank att med sina fruntimmer komma fram. De
beslöto sjelfvilligt att qvarstanna tills den tätaste
strömmen försvunnit. Då Gerda fann att Gethskil delade
samma mening, hviskade hon sin far några ord i örat,
hvarpå denne vändande sig mot honom sade: "Ni mottog
i somras af min dotter, som träffat er på en resa,
en liten anteckning
öfver en sjuk qvinnas namn, m. m., hvilken
anteckning hon önskar att åter bekomma, om ni ännu
har den i behåll.

"Om jag har den i behåll? Jo, ganska säkert, ehuru
jag funnit anledningar att icke använda den enligt
det först afsedda ändamålet."

"Ni har då icke glömt ert löfte? Jag hade rätt,
då jag icke ville tro det!" sade Gerda lifligt.

"Ni har verkligen underrättat er om de arma?" sade
Frank, och derigenom vunnen för öfvertygelsen om
tillförlitligheten af Gethskils karakter, tillade
han: "Det fägnar mig att höra för min dotters skull,
som nästan gjort sig till en samvetssak, att den
stackars menniskan blifvit lemnad utan hjelp för sitt
barn. Men här är icke stället för inhämtandet af de
underrättelser hon kunde önska att vinna. Ni är 
läkäre; jag har ämnat rådfråga mig hos en sådan för min
yngsta dotter; kanske skulle vi i morgon få inställa
oss hos er? Ert namn, ty det undgick mig verkligen,
och er adress?"

Under det de talat hade folkmassan skingrats och Frank
med sin nya bekantskap begifvit sig i spetsen för
damerna ut i korridoren, då en förbigående med ett
lätt slag på axeln helsade den sednare: "God afton
Gethskil!"

"Gethskil?" upprepade Frank och hans uppsyn förändrades.

"Så är mitt namn!" sade Gethskil högt och utan
betänkande, då han icke längre fann möjligt att
undkomma. Det gifves lynnen som rygga tillbaka för
faran, så länge de hoppas kunna kringå den, men som,
öfverraskade af henne, blifva modiga och möta henne
med öppen panna. "Det misshagar er, men ..."

"Om förlåtelse!" sade Frank, som förstod att han
lemnat det intryck han erfor obevakadt. "Jag medger
att detta namn icke klingar behagligt för mina
öron. Händelser, förhållanden göra mig det mindre
angenämt men det skall dock icke komma mig att begå en
orättvisa, icke ens om ni vore en broder till den,
som jag har att tacka för min ofärd. Vid hvilken
timma får jag med min dotter infinna mig hos er?"

"Jag är densamme, som er anklagelse drabbar."

"Densamme?" Och Frank vände sin blick från
honom med en obeskriflig ovilja. Det var som
om han ville utplånat honom från sin åsyn.
Han tog Gerda under armen, vände sig till sin syster
och sade: "Vi kunna nu utan fruktan for trängsel
begifva oss af", och lemnade så stället.


VIII.


Gethskil stod såsom förintad. Han följde dem med
ögonen så länge han  kunde. Han såg Gerda till
hälften vända i sig om. Hennes kind var blek
och hon förde handen till ögat, liksom för att
aftorka en framträngande tår. "Skulle hon för
mig kunna hysa en skymt af kärlek?" frågade han sig.
Han drog sig till minnes hennes bekännelse, då
de skiljdes åt på resan, och han sade: "Nej, så
uppriktig är ingen qvinna, att hon skulle tillstå
saknaden af den hon i hemlighet älskade! Jag
var henne då likgiltig och nu förhatlig! Den lön
jag väntat, har nu drabbat mig! ... Kanske
vände hon sig om för att ge mig en blick af sitt
förakt! ... Förakt! ... Nej, annat allt,
men icke detta! Dock, var det icke det, som låg i
fadrens hela beteende? Denna frånvända blick, detta
tvärklippta afbrott, som funnes jag icke mera
till! ... Förfärligt!" Som en drömmande vandrade
han hem. Föreställningen att vara föraktad låg
med en centnertyngd på hans hjerta. Han tänkte
på att den villfarelse, hvari han lemnat
Gerda och Linea om sin person, och den falska
rol han spelat, skulle bli en ny anklagelse mot
honom i deras fars ögon, och han föresatte sig att
åtminstone draga skenet af ett svek ifrån sig.

Sedan han tillbringat hela natten i en sinnesrörelse,
som icke lemnade honom ett ögonblicks sömn,
var hans första ord om morgonen en befallning
till uppasserskan att skaffa honom ett Dagblad.
I detta läste han ingenting annat än: Anmälda
resande, och fann bland dessa de namn han sökte,
inhämtade hvar de bodde och begaf sig, så tidigt
convenancen det medgaf, dit. Han lät anmäla
sig, utan att uppgifva sitt namn, såsom någon,
hvilken önskade tala med herr Frank.

Vid hans åsyn tog Frank ett steg tillbaka.

"Mitt besök förundrar er", sade Gethskil. "Det är
något hvarpå jag gjort mig beredd. Ni äger att visa
ert hat, er ovilja: jag vill bära dem, emedan jag
gjort mig förtjent deraf, men jag anhåller att ni
ville höra min bekännelse och låta upplysa er om
sanningen af ett förhållande, som ni säkerligen
betraktar ur en synpunkt, som på mig måste kasta en
lika falsk som ofördelaktig skugga, jag menar den
villfarelse, hvari ni funnit edra döttrar stadd,
i afseende på hvem jag verkligen är.

"Om mina döttrar känt er under den ena eller andra
karakteren är det för dem detsamma."

"Men icke för mig. Alltså tillåt mig få förklara mig!"

Frank gjorde en kall min. Gethskil fortfor: "Jag är en
fattig karl, utan slägt, utan anhöriga. Jag har från
barndomen icke haft några andra förhoppningar för
min framtid, än dem jag byggt på min arbetsamhet och
duglighet. Jag har vetat mig vara min egen lyckas
smed, och derför icke trott mig böra försumma
hvarje lofligt tillfälle att smida. I upptäckten
af det förhållande, som föranledt den mot er väckta
processen, har jag trott mig se ett sådant, och jag
har begagnat det.

"Det är öfverflödigt anföra."

"Jag vill icke rättfärdiga mig ur en moralisk
synpunkt, jag vill blott säga, att tusende i mitt
ställe skulle hafva gjort som jag. Sedan processen
redan var börjad, sammanförde mig händelsen på en
resa med edra döttrar, såsom ni redan känner. Deras
åsyn fängslade min uppmärksamhet. Jag såg dem,
öfverlemnade åt sig sjelfva, lifvade af intresse för
skönheten af de trakter de passerade, och jag tog mig
friheten lemna den några upplysningar, som de önskade
erhålla, angående de ställen vi passerade. Detta gaf
anledning till meddelanden i andra ämnen, hvarunder
jag lärde känna hvilka de voro och afsigten med deras
resa. Jag vill icke söka skildra hvad jag vid denna
upptäckt erfor. Jag anklagade mig som en brottsling,
och hade det varit mig möjligt att återtaga det steg,
hvarigenom jag bringat oro och förluster öfver dem
och deras fader, hade jag gjort det, skulle det
än hafva kostat mitt lif, eller min välfärd. Den
känsla, er äldsta dotter har ingifvit mig, skapade
min ångers qval, och skall vidmakthålla dem för
hela mitt lif. Ni bör förstå om jag under sådana
förhållanden, skulle frukta att uttala ett namn,
vid hvilket hennes ovilja så naturligt måste fästa
sig. Vid ett tillfälle trodde hon sig hos mig upptäcka
en viss medicinsk "savoir", hvilket föranledde hennes
förmodan att jag var läkare. Jag lät henne förblifva
deri. Huru den här har uppehållits är er lika bekant
som mig. Ni känner nu hela arten af mitt bedrägeri,
och jag fordrar icke ert undseende men er rättvisa."

"Ni har gjort er ganska mycket besvär att rättfärdiga
ett uppförande, som ingen har anklagat. Hade det icke
varit för den olyckliga qvinnan, vid hvilken ert minne
fästat sig, hade ni troligen aldrig blifvit mig mera
bekant, än de öfriga passagerare mina döttrar på den
resan träffade."

Gethskil fästade en lugn men genomträngande blick på
Frank, derpå sade han. "Endera har jag missräknat mig
på ert omdöme, hvilket i den bekännelse jag aflagt,
borde fatta en gärd af min aktning för er person,
eller på er karakter, af hvilken jag icke trodde mig
utsatt för att såras i känslor, hvilka aldrig hämtat
sin näring af ett förmätet hopp." Och med en bugning
lemnade han rummet.

"Det är ingen oäfven karl i det hela, den der", sade
Frank efter honom. "En sådan frimodighet tillhör ingen
lumpen karakter. Men hvad min Gerda beträffar, är hon
honom för god. Det kära barnet! förr skulle hon bli
sjukvårderska åt sin gamle far på hans ålderdom. Och
hvem vet?" En egen, missmodig känsla bemäktigade sig
Frank. Han hade, som vi veta, långt för detta tänkt
sig möjligheten af hvad som inträffat och äfven tagit
de mått och steg, hvarigenom hans begge döttrars
bergning kunde betryggas, om behofvet så kräfde,
men då möjligheten framträder som verklighet får den
dock en annan färg, och tusende olägenheter, hvilka
afståndet dolde, visa sig då i förstorad gestalt. Det
var icke blott deras bergning, det var också deras
lycka, som låg 
honom om hjertat, och nu framställde sig allvarligare
än någonsin den frågan: skulle de kunna vinna den,
äfven om de aldrig skulle fängsla en man vid sin
sida? Han spatserade som bäst fram och tillbaka i
rummet, rökande sin morgoncigarr och uppgörande sina
teorier deröfver, då faster Vendla inträdde. Gethskil
hade varit så tidigt ute, att Frank endast nyss hunnit
klädda sig, då han aflade sitt besök. De unga sofvo
ännu i sin goda ro. "Jag kommer", sade faster Vendla,
"för att fråga om du vill dricka ditt kaffe på egen
hand, emedan flickorna icke blifva färdiga ännu på
en stund?"

"Nej! Det passar just rätt bra att de dröja. Jag kan
under tiden få spörja dig om en sak, som jag önskar
få klart utredd för mig. De komma väl icke för snart
och störa oss?"

"De sofva så godt, hvilket väl kommer af tröttheten
efter resan. Jag näns icke väcka dem, helst ... Jag
vet icke om det är värdt tala om det, men, vet du,
Gerda låg och snyftade till långt fram på natten."

"Gjorde hon det? Hm! Stackars barn! Lät dem sofva! Säg
mig en sak riktigt, på samvete, syster Vendla!"

"Allt för gerna! Hvad skulle det vara?"

"Känner du eller har du känt dig olycklig emedan du
icke blifvit gift, icke haft en make att lefva för,
att älska?"

Fröken Vendla blef ett ögonblick förstummad. Denna
fråga kunde icke vara ett skämt, och som allvar var
hon ingalunda beredd på en sådan bikt. "Hvad menar
du med den frågan?" frågade hon.

"Allvaret, rena allvaret! Jag ber dig besvara den
som en samvetsfråga."

"Har du nån'sin funnit mig missnöjd med mitt öde,
eller hört mig knota öfver min lott?"

"Nej! Men det finnes känslor, som qvinnorna icke
gerna lägga i dagen. Jag vördar den ståndaktighet
hvarmed de kunna bevara dem, men jag skulle ännu
högre skatta hos dig det förtroende, med hvilket du
ville möta din broder i denna sak."

"Du tilltalar mig så högtidligt och gripande, att jag
svårligen skulle kunna emotstå dig, hade jag något
förtroende i den vägen att gifva dig. Du känner ju
mitt hela lefnadslopp? Efter föräldrarnes död vistades
jag under några år än hos den ena, än hos den andra af
de gifta systrarne. Alla voro de goda och snälla emot
mig, alla ville de förskaffa mig nöjen och att jag
"skulle ha roligt", som det hette; men ingenstädes
gagnade jag, ingenstädes var jag nödvändig, ännu
mindre oumbärlig. I känslan deraf låg en stor tomhet,
och jag tror, att hade någon då friat till mig,
hade jag sagt: ja! för att vinna en mera bestämd
och sjelfständig existens. Så blef du enkling och
jag kom i ditt hus. Dina små moderlösa barn sträckte
sina små armar emot mig, och mitt hjerta var fästadt,
fästadt för alltid. Det anbud jag sedan hade frestade
mig icke, ehuru ....

"Anbud?! Skulle du haft ett anbud sedan du flyttade
hit till mig?

"Finner du det så himmelsskriande?"

"I intet annat fall än det, att jag skulle vara
i okunnighet derom, då jag verkligen trodde mig,
såsom du sade, känna till ditt hela lefnadslopp."

"Du torde påminna dig att jag, andra sommaren jag
var hos dig, med barnen tillbringade en längre tid
hos vår syster och svåger på --näs. Presten der i
församlingen, kyrkoherden Thoresson, fader till den
unge mannen som sköter din process, och hvilken ett
par år förut blifvit enkling, friade då till mig.

"Verkligen! Nå, än sedan?"

"Han var förmögen; hans hus var en samlingsplats för
allt hvad orten hade upplyst och bildadt; han sjelf
stod högt i allas aktning och anseende och prisades
af höga och låga för sin klokhet och välgörenhet,
så att mången skulle ansett det som en lycka ..."

"Men du, du afslog?"

"Mitt hjerta var så bundet vid dina barn och mina
pligter här, att jag icke kunde annorlunda. Ack,
vi behöfva blott hafva något att älska för att vara
lyckliga.

"Se der, min teori besannad!" sade Frank och klarnade
märkbart. "För att vara lycklig behöfver qvinnan
blott något att älska. Ju mera hon kommer till
sjelfmedvetande och insigt af sin sanna bestämmelse,
ju flera föremål skall hon finna värda sin kärlek
och med dess magnetiska kraft förstå att fästa vid
sitt hjerta. Så skall hon, om hon än icke tillåtes
att njuta äktenskapets lycka, icke behöfva finna
sig förlustig lifvets sällhet eller gå miste om
medvetandet att lefva nyttigt och väl. Tack för denna
stärkta öfvertygelse, syster Vendla, och låtom oss
arbeta på att i denna riktning dana mina flickor till
att förblifva lyckliga för sig sjelfva och en föresyn
för andra!"

"Hvad skall jag dervid göra? Jag kan icke
ställa upp några nya idéer eller börja en annan
uppfostringsmetod."

"Jag begär det icke heller. Du är bra som du är, och
den atmosfer, som din själ sprider ifrån sig, är så
ren, att de i den endast kunna andas det helsosamma
lugn som jag i det afseendet tillönskar."

Faster Vendla torkade oförmärkt bort en tår och sade:
"Jag måste gå in och se hur det lider med dem och
deras uppvaknande."

"Gud välsigne dig, du rena, hjertegoda själ!" sade
Frank efter henne. "Ja, ja, de äro goda, de skola
äfven blifva lyckliga, mina kära flickor! Förnuftets
ljus skall lysa dem fram till förnöjsamhetens
mål. Hvem kan komma längre på lyckans väg?"

"Glad i denna förhoppning såg Frank sina begge
döttrar om en stund inträda. Ett par mörka ringar
omkring Gerdas ögon lågo såsom ett töcken öfver
en soluppgång och vittnade om en i tårar genomvakad
natt. Ett stilla vemod, främmande för hennes naturliga
glädtighet, förmildrade hennes ovanliga liflighet och
liksom beslöjade hela hennes väsende. Faster Vendla
ringde efter kaffet. Knappast var detta inkommet och
platserna intagna kring bordet, innan Frank fick ännu
ett morgonbesök. Det var Thoresson, som var anländ
till staden och skyndade att inställa sig hos sin
klient. Frank bjöd honom en plats vid bordet och ett
par koppar anskaffades till honom. Frank hade till
regel att aldrig tala om affärer eller ledsamma saker
vid bordet. Han påstod att hvad man sväljer under
harm ger ond blod, och att ett glädtigt samtal är det
bästa vinet på maten. Derför kom icke affären, som
ditkallat Thoresson, till tals vid kaffebordet. Andra
ämnen upptogos, i hvilka alla kunde deltaga, men Gerda
tycktes främmande för dem och yttrade sig tankspridt
och motsägande, då hon nödgades säga något. För att
öfverskyla detta uppkallade Linea all sin munterhet. I
stället att, såsom vanligt, dölja sin blyghet bakom
Gerdas eljest gladare väsende och meddelsamhet,
ansträngde hon sig nu, för att genom sin glädtighet
dölja hvad som fattades hos systern.

Den kärlek, som härvid ledde henne, den ömhet som
stund efter annan framlyste i hennes blickar mot
systern, hade någonting så egendomligt rörande och
intagande, att Thoresson verkligen kände sitt hjerta
slå i högre tempo än vanligt. Liksom aftonstjernans
glans först strålar fram i sin klarhet, då solen
gått under, så också ljufheten af Lineas väsende,
der lifligheten och behaget af Gerdas icke mera gjorde
sig gällande.


IX.


Sedan Frank slutat sina öfverläggningar med Thoresson,
hvaraf resultat blef att processen skulle dragas inför
Kongl. Majestät, vände han med flickorna hem till
Graningeholm. Vid återkomsten till det kära hemmet,
till sitt yttre vackert ännu i den fina höstskruden,
och till sitt inre vinkande med den vanliga trefnaden,
kastade sig flickorna om fadrens hals och började
gråta af glädje, men den glädjen uppblandades snart
med ganska bittra känslor, vid tanken på att det icke
länge skulle förblifva deras. Hos Gerda närslöt sig
den känslan dessutom så oskiljaktigt till en annan,
att den hos henne nödvändigt måste uppkalla ett
dubbelt lidande. Låtom oss kasta en blick i hennes
hjerta!

Det intryck som Gethskil qvarlemnat hos Gerda
från resan var väl icke kärlekens, men ännu mindre
likgiltighetens. Oaktadt de många nya föremål, som
sedan mötte henne
under vägen och under vistandet i det främmande
landet, hade han alltid bibehållit ett framstående
rum i hennes minne. Vi vilja icke säga, att det
intresse Gerda fattade för den fattiga qvinnan vid
Bergs slussar i någon mon stegrades af de sympatier
det framkallade hos Gethskil, men vi kunna icke
heller neka, att hon aldrig tänkte på henne utan
att tillika tänka på honom, och att hon icke utan en
viss tryckande känsla af sin fars bref erfarit den
glömska, hvari han tycktes hafva lemnat sitt till
henne (Gerda) gifna löfte. Under hela hemresan hade
bilden af honom så ofrivilligt smugit sig in bland
dem, som med otålighetens väntan vinkade henne på
hemmets strand, att hon ibland rodnade inför sig
sjelf när hon öfverraskades af honom på de taflor af
återseendets fröjder, som hennes inbillning uppdrog
med så rika färger. Återseendet på operan blef en
fläkt på gnistan. Upptäckandet af hans namn blef en
giftdroppe i ett brännsår.

Från denna stund kände Gerda, att med hennes lugn
var det slut, men hon beslöt att modigt dölja
det. "För hvem skulle jag kunna yppa mitt hjerta?"
sade hon. "Ingen skall ana hvad jag lider. Endast
nattens mörker skall räkna mina tårar." Sådane, voro
hennes föresatser, ty när man älskar är man modig,
och då tror man sig förmå allt.

Emellertid förbyttes hennes förra glädtighet till
ett stilla vemodigt allvar. Tanken på att detta kära
ställe, som var hennes fader så dyrbart, och hvilket
han skapat till hvad det nu var, skulle afhändas honom
genom dens bemedling, som fått ett så djupt insteg i
hennes hjerta, var en börda, tung att draga. Stundom
anklagade hon sig för detta insteg, liksom vore det
ett verk af hennes egen vilja, och hon sökte då med
all makt att bekämpa det, men det var som att vilja
bortplåna skuggan; solen måste först sjunka innan
den upplöser sig i den allmänna skymningen.

Ryktet om den förändring Gerda undergått spridde sig
snart i trakten, och hann äfven brukspatron Mossbergs
öron. Det uppstod hos honom en önskan att öfvertyga
sig derom med egna ögon, och som den långa skilsmessan
återgifvit honom den kontenans, som en erhållen korg
alltid sätter på ett svårt prof, beslöt han att med
godt kurage aflägga ett besök på Graningeholm.

Ryktet vann der sin bekräftelse. Förändringen var lika
märkbar för hans ögon, som för alla andras. Gerda
dröjde blott en kort stund efter hans ankomst inne
i sällskapsrummet, hvarefter hon drog sin in i ett
litet kabinett, att der afteckna ett mönster. Det
dröjde dock icke länge innan Mossberg der sökte
upp henne. Han slog sig ned på en stol vid bordet,
midt emot henne, och började: "Nå, mamsell Gerda,
har planteringarne, som företogos i fjol våras,
tagit sig och frodats under er bortovaro?" 

"Ja."

"Jag sade då att det var en dårskap och jag har sedan
dess, tyvärr, fått ytterligare skäl att vidhålla denna
min mening. Var det icke så? Sade jag icke det?"

"Jo."

"Nå väl! Jag frågar nu: hvad nytta skall min kära
bror Frank draga deraf?"

"Pappa har haft den fägnaden att se sina orangerier
och kalljordsplanteringar riktade med nya växter och
han torde ännu någon tid få glädja sig deråt. Det
måtte ni väl förunna honom?"

"Förunna honom! Ni känner mig illa, mer än illa,
mamsell Gerda, om ni kan sätta sådant i fråga. Jag
unnar honom allt godt och skulle af mitt hela mitt
hjerta vilja vrida halsen både af den satans gamle
arfvingen och den förb-- Gethskil i främsta rummet."

"Ni är sträng, herr brukspatron."

"Jag tål inga jurister eller advokater! Så länge
sådane finnas på jorden skola gräl och processer
aldrig taga slut. De skola hetsa folk i lufven på
hvarandra, för att göra sig peruker af det afslitna
håret. Bort med hela skrået, så skola menniskorna
lefva i frid och lära sig att förlikas! Vore inte
den der kanobeln till, så skulle inte min hedersvän
Frank ha alla de bekymmer som nu trycka honom."

Gerda suckade.

"Det är, min själ! inte narri att på ålderdomen se
sin välfångna egendom gå sig som en rök ur händerna;
att blifva jagad undan det tak, hvarunder man blifvit
född, från den jord man plöjt och odlat. Nej, som
jag säger, det är är inte narri, minst då man har
barn att draga försorg om, det vill jag försäkra?"

"Jag hoppas att pappa icke måtte räkna dem som ett
"plus" till sina olyckor."

"Det hoppas jag också. Tvänne vackra flickor, sådane
som mamsellerna Frank, sörja bäst för sig sjelfva,
d. v. s. skaffa sig utan svårighet den, som vill sörja
för dem. I det fallet kan deras fader vara lugn för
dem."

Gerda lade ifrån sig blyertspennan, och reste sig
upp för att afbryta detta samtal, hvari hon icke hade
lust att vidare fördjupa sig.

"Är det redan slut?" frågade Mossberg.

"Ja."

"Skall ni inte rita någonting mera?"

"Nej."

"Ett mycket vackert mönster! Ni är verkligen mycket
skicklig i ritning." Och han tog mönstret, betraktade
det och vände det på alla sidor.

Gerda gjorde härunder min att gå.

"Nej, nej, mamsell Gerda lilla!" ropade Mossberg. "Det
är inte min mening att behålla mönstret. Det vore
synd att röfva ett sådant arbete från er."

"Var så god, om det roar er. Jag skall icke begagna
det så snart, så ni hindrar mig ingalunda", sade
Gerda, glad att för så godt pris blifva honom qvitt.

"Nej, för all del! Se här är det! Jag förstår mig
inte mycket på sådane saker, men hvad jag ganska väl
begriper är att Frank har ovanligt snälla döttrar. Att
de en dag skola bli hans glädje och trösten för alla
hans närvarande bekymmer, derpå vill jag våga tio
mot ett."

"Gud gifve ni vore sannspådd! Ingen far kan vara mera
förtjent af sina barns kärlek och vördnad, än vår."

"Jag unnar honom också det, mamsell Gerda. Och, tro
mig! det skall komma en dag, då ... då ... Ni skall
få se att jag blir sannspådd, som ni sade."

"Ingenting skulle glädja mig högre." Och Gerda lemnade
dervid rummet.

Mossberg satt qvar och såg efter henne, derefter
reste han sig for att äfven gå, men vid denna manöver
gaf han, tankspridd som han var, en knuff åt bordet,
så att allt hvad derpå var råkade i oordning och ett
derpå stående bläckhorn hvälfde ut öfver det omtalade
mönstret.

"Så for tusan!" ropade han. "Nu, mamsell Gerda,
har jag gjort det väl! Jag har förstört ert vackra
mönster. Nu kommer jag väl aldrig mer till nåd för
edra ögon? Ack, jag ville icke haft detta för tjugo
rdr, det försäkrar jag er."

"Lugna er!" sade Gerda. "Ett obetydligt mönster,
det kan jag lätt rita om."

"Hvad ni är god, mamsell Gerda! Jag trodde er icke
om detta."

På hemvägen kunde Mossberg icke ett ögonblick vända
sina tankar från Gerda. "Hon är som en annan menniska,
så god, så foglig, så medgörlig", sade han vid sig
sjelf. "Ack, jag ville nästan skatta som en lycka
den motgång som vållat detta. Jag skulle burit mig
så oskickligt åt dessförinnan och hon skulle ha haft
roligt åt mig hela aftonen. Nu har hon kommit på
andra begrepp. Hon har blifvit förnuftig och börjat
inse sin egen dårskap, samt förstå, att män som kunna
försörja en hustru inte växa på träd, och att man
icke bör försaka ett godt anbud."

Enligt detta sätt att se sakerna och beräkna
anledningarne till Gerdas förändrade sinnesstämning,
kom han till ett facit, som i hög grad animerade
stämningen för en ny spekulation. Ty -- vi göra oss ett
nöje att säga läsaren det -- med så liten egennytta var
verkligen Mossbergs tycke för Gerda bemängdt, att de
förändrade utsigterna i Franks ekonomiska förhållanden
i intet afseende verkade derpå. Emellertid föresatte
han sig att icke förhasta sig. Å ena sidan borde
Gerda få tid att rätt grundligen komma till besinning

af den lycka, som hon en gång visat ifrån sig, och
hvad hennes frid för ett kommande fall kräfde, och å
den andra hade hans konsiderationer för enkan, hvilken
ännu var qvar i hans hus, ingalunda förminskats. Vid
stundande nyår ville han dock formligen uppsäga
henne, hvarefter han ansåg sig med godt samvete kunna
installera en ordinarie husfru på sitt Tullinge.

Med sådana beslut i sinnet, fortfor han hösten om
att göra sina påhelsningar på Graningeholm. Hans
afsigter blefvo väl derunder allt tydligare,
men, sina föresatser trogen, ville han dock
afbida den bestämda tiden för den afgörande
förklaringen. Kom så julen. Helgen nalkades sitt
slut, ty i Trettondedagsaftonen var inne. Mossberg
var bjuden att tillbringa den på Graningeholm. Han
kom i hvit halsduk och splitter ny väst. Aldrig
hade han sökt att göra sig älskvärdare, än denna
afton. Han drog på löskragarne; han tummade sin
tjocka urkedja af guld och hade en särdeles omsorg
om att de glesa hårlockarne, som voro ämnade att
skyla hjessans kalhet, måtte ändamålsenligt fylla
sin plats. Då té var drucket, började han med Gerda
skämta öfver de konster, som unga flickor under
julens märkliga högtidsqvällar bruka använda för att
få se sin tillkommande man, och förespådde henne att
hon säkerligen skulle få en uppenbarelse i denna 
vigtiga sak, blott hon ville begagna det trollmedel,
han ärnade föreskrifva henne. Besvärad af hans
skämt, fann Gerda ett välkommet tillfälle att afbryta
det, då posten anlände. Genom en försumlighet på
postkontoret hade föregående postdagens tidningar
icke ankommit till Graningeholm, hvarför Gerda
hoppades, att den dubbla ration af nyheter, som nu
var att vänta, skulle undantränga alla andra tanke-
och taleämnen. Hon hjelpte fadren att öppna väskan
och medan denne genomögnade sina bref, bjöd hon
tidningarne till Mossberg. Han tog en deribland
och sedan han kastat ögonen derpå, utropade han:
"Se så, min kära broder Frank, nu är det slut med dig
och Graningeholm! Konungen har stadfästat hofrättens
dom. Hvad har du nu för dina blomsterplanteringar? F--n
besitta! Gud förlåte mig!

Denna plötsliga underrättelse slog ner som en bomb
i den lilla kretsen. Frank tog tidningen, stirrade
stum derpå, som betviflade han hvad han hört. De
begge flickorna slogo sina armar kring hans hals,
bådo honom icke sörja och sade att de hade så många
och så goda planer för framtiden och att de skulle få
lika roligt af att blifva fattiga som de haft af att
vara rika. Faster Vendla åter försäkrade honom med
sin enkla hjertlighet, att så länge hon hade något,
skulle det tillhöra honom och barnen lika mycket som
henne sjelf.

"Så mycken kärlek och ömhet göra mig stoltare i
min olycka, än jag någonsin känt mig i lyckans
dagar." sade Frank. Och fader och barn, broder och
syster utbytte de hjertligaste omfamningar. Mossberg
betraktade det kärleksfulla uppträdet satte sig i
ett hörn, till hälften bortskymd af en dörr, drog
upp sin näsduk och -- snöt sig.

Gerda hade nästan glömt att han fanns till, då hon
gick förbi honom, för att gå in i ett annat rum. Hon
hade knappast trädt öfver tröskeln till detta,
då hon kände sig fattad vid handen och hörde hans
hväsande röst med tonfallet af en viss ömhet säga:
"Kom hit in i kabinettet, mamsell Gerda lilla, och
låt mig säga er några ord på egen hand!"

Gerda hann hvarken besinna sig eller göra motstånd,
innan hon befann sig i detta med honom. Månan sken
klart in. Han drog till dörren efter sig, förde
Gerda till soffan och sade, i det han stannade midt
framför henne: "Ni är en engel, mamsell Gerda lilla,
och hela den här historien om Graningeholm är, på
min ära, så bedröflig att den lockat tårar ur mina
ögon. Jag älskar er, söta mamsell Gerda lilla, och
jag försäkrar er att som fru på Tullinge skall ni
icke komma att sakna Graningeholm. Ni skall der få
allt hvad ni kan önska er, och min hederliga broder
Frank skall i sin måg få den, som troget skall stå
honom bi, när helst ett handtag med penningar eller
borgen kan blifva honom af nöden."

Gerda satt stum och liksom tillintetgjord. Hennes
förnuft framhöll ganska klart de fördelar som voro i
ekonomiskt afseende förenade med en sådan förbindelse,
och att den ingången af hennes fria och obetingade val skulle
glädja hennes fader och öfriga kära; det tillerkände
Mossberg dessutom hennes fullkomliga aktning, ja
till och med hennes tacksamhet för den oegennytta,
som visade sig i den tillgifvenhet han betygade henne,
men alla hjertats röster förde en annan talan.

"Ett ord, ett enda ord, mamsell Gerda lilla, och
ni skall af denna sorgeafton göra en glädjeafton,"
bad Mossberg.

Han hade icke kunnat välja ett kraftigare argument
för att bestämma Gerda. Ty så stark är den älskande
qvinnan -- makan, modren, dottren -- i uppoffringens
afgörande stund, att hon förmår lägga sitt eget
hjerta emellan, för att lindra verkan af det slag,
som hotar att krossa det hon älskar. En krampaktig
tryckning pressade hennes bröst; hon ville tala men
hennes läppar darrade och en snyftning var det enda
ljud, som kom deröfver, då bjellror hördes klinga och
Linea kom inspringande, frågande: "Hvar är Gerda? Här
kommer främmande!"


X.


Låtom oss nu vända oss till Gethskil och se huru han
fogade sig i sitt öde. Detta föll centnertungt på
hans hjerta och gjorde honom, med afseende på den
yttre verlden till föga mera än en machin. Han åt,
han drack, han uppfyllde sina tjensteåligganden,
m. m. med mekanisk punktlighet, men också med mekanisk
likgiltighet. Man såg honom aldrig ute utan på den
regelmessiga vandringen mellan tjensterummet och hans
bostad. Af fordna vänner såg han ingen, utom någon
gång Thoresson, då han var i staden. Till julen bjöd
denne honom med sig till Torsebo prestgård, att der
tillbringa helgen, hvilken bjudning han äfven antog.

Prestgårdens tysta lif och den frihet, hvarmed
han der kunde förfoga öfver sin tid och sin person
verkade välgörande på honom, och han började finna
aftonstunderna i sällskap med kyrkoherden och hans
son temligen trefliga. Han försummade sällan att
infinna sig vid skymningsbrasan i prestgårdssalen,
och minst de aftnar i veckan, då postens ankomst gaf
en liten omvexling åt den vanliga enformigheten. En
sådan var inne då Gethskil erhöll ett bref af följande
innehåll:

S. H. T.

"Som jag tror mig känna att ni i vissa afseenden
har att befatta med major v. Striechgardens affärer,
anser jag mig böra underrätta er, att tiden för honom
är inne att förfoga öfver användandet af sin stora
förmögenhet, i fall han, som icke lär hafva slägtingar
på närmare håll, skulle önska använda den till några
särskilda ändamål. Jag blef för ett par dagar sedan
utkallad till honom, med anledning af en brännskada,
hvaraf han befann sig lidande, och hvilken jag vid
min ankomst fann hafva antagit en sådan natur, som
påkallar den uppmaning jag här gör er."

"Angående sjelfva brännskadans uppkomst lärer dermed
så hafva tillgått, att majoren, som sjelf skall
vara road af att koka sitt eftermiddagskaffe på
en kokare, hvilken eldas med sprit, en dag då han
dermed sysselsatte sig, blef ond på en närvarande
betjentgosse, hvilken råkade trampa på hans sofvande
hund, och fattade sin bredvid hans stol stående käpp,
för att dermed straffa förbrytaren. Denne, som var
säker att ej blifva förföljd, tog till flykten,
hvarvid majoren, under sitt manövrerande med
käppen, stötte till kokaren, som med det sjudande
kaffet och den lågande spriten, hvälfde ut öfver
hans podagersjuka fötter. Af en hastig tillkallad
läkarehjelp hade må hända ett annat resultat kunnat
framgå, men först efter åtta dagars förlopp blef jag
tillkallad, då det onda redan var för långt gånget
att kunna hämmas."

"Skulle ni, till följe af hvad jag här meddelat,
anse er äga några förpligtelser, torde de skyndsamt
uppfyllas, emedan tecken till brand redan inträdt."

"Anseende mig härmed hafva afbördat en pligt mot en
döende och dem, som hans välgörenhet möjligen skulle
vilja gynna, har jag äran m. m.

S. Janini. 
Med. doktor och provincialläkare."

Under det Gethskil läste detta förändrades hans
anletsdrag. "Hvad har händt?" frågade kyrkoherden, som
varseblef det. "Jag hoppas ingen olycka drabbat er?"

"Jag eländige!" sade Gethskil och sprang upp från
sin stol. "Hvad skulle jag förmå mot det onda jag
uppkallat?"

"Lugna er! Hvad är å färde?"

Gethskil räckte fram brefvet i stället att
svara. Kyrkoherden läste det, hvarpå han fästade
ögonen på Gethskil med ett eget forskande uttryck
och sade: "Och detta dödsfall går er så djupt till
sinnes? Förunderligt!"

"Det vidrör den nerv, som aldrig upphör att ömma
i min själ", sade Gethskil och lade, med den
öppenhjertighet, som smärtan stundom framkallar,
sitt hela hjerta i dagen för kyrkoherden.

Denne hörde honom uppmärksamt. När han slutat,
ringde han, skickade efter stalldrängen och tillsade
honom att genast spänna Turko oeh Perlan för stora
bredslädan, samt lassa ett par säckar hö på lilla
skrindan, spänna Niger för den, och om en timma
ha allt i ordning för resan. Derpå sade han till
Gethskil: "Då begifva vi oss af."

"Huru? Hvarthän?"

"Till Steninge, till den döende. Det der
brefvet ålägger förbindelser och uppkallar till
handling. Äfven jag känner mig, till följe af mitt
kall och vissa fordna förhållanden, uppmanad deraf."

"Ni känner major Striechgarden?"

"Jag var, innan jag kom hit till Forsebo, pastor vid
samma regemente som han tjente, och har mig bekant
åtskilliga tilldragelser sedan den tiden. Men låtom
oss skynda! Det har dragit tid, och vi ha således
ingen att förlora."

Vid den bestämda tiden satt kyrkoherden, insvept i
tulubb, med luden vintermössa på hufvudet och stora
botfårer på fötterna i sin breda, med fällar beklädda
släda och bredvid honom satt Gethskil, mindre skyddad
mot kölden utifrån men så mycket mera inifrån. Det
gick raskt fram öfver den knarrande snön, i månans
sken och vid bjellrors klingande musik. Det gick
natten igenom utan längre uppehåll än som fordrades
för hästarnes nödiga betande och hvila. Följande dagen
vid middagstiden inträffade våra resande på Steninge.

Då de inträdde frågade kyrkoherden den förste de
mötte efter majoren. Han erfor att han lefde och att
läkaren kort förut var anländ. Kyrkoherden bad att
få tala med denne och frågade: "om den sjuke befann
sig i ett sådant sinnestillstånd att ett samtal med
honom kunde tillåtas?

"Han är fullkomligt redig, känner inga plågor och har
troligen icke någon tanke på sitt nära förestående
slut", svarade doktorn.

"Ni har icke underrättat honom derom?"

"Det är icke min pligt. Allt hvad jag ansett mig böra
göra är, att tillskrifva en person, som lär hafva
någon befattning med hans affärer, för att upplysa
honom om hans tillstånd."

Kyrkoherden vände sig derpå till Gethskil och sade:
"Vissa skäl, som jag sedermera skall förklara för
er, föranleder mig att ensam och utan vittnen först
tala med den döende. Hvar är hans rum?" frågade han
doktorn.

"Dörren längst fram, i det nästa!" sade denne
och visede med handen åt det håll han borde
taga. Kyrkoherden följde anvisningen. Han närmade
sig sängen der den sjuke låg. "Hvem är det?" frågade
denne och drog tillbaka den halföppna sänggardinen.

"En bekant sedan länge tillbaka. Kanske torde ni
sedan dess påminna er en viss Thoresson?"

"Thoresson? ... Thoresson?"

"Regementspastor vid det regemente ni var."

"Jaså! Jag drar mig nu till minnes. Som ni ser är jag
litet skräpig för tillfället. Hoppas vara bättre en
annan gång."

"En annan gång är ej att lita på.  Morgondagen är ej vår"

"Är ni kommen att påminna mig om min dödlighet, kan
ni spara er besväret. Man är van att lefva länge i
vår slägt och jag är på långt när hvarken så gammal,
som min far eller
farfar, hvilka begge kunnat lefva  mycket längre än
de gjorde, om de ej dödt af en händelse."

"Denna händelse väntar också er. Vi veta icke när
rösten ljuder: "I denna natt skall din själ från dig
tagen varda!" Derför, låtom oss hålla oss redo!"

"Är ni kallad att bereda mig på detta? Hvar är
doktorn? Jag känner numera inga plågor i mina
sår. Bara de bli läkta, blir jag åter kry", sade
majoren med otålighet, och såg sig om, som ville han
påkalla någon att bestyrka sin tro.

"Bedrag er icke med ett falskt hopp, utan bestyr om
ert hus och vänd edra tankar till Gud."

Majoren gjorde en förtviflad rörelse och utstötte:
"Gud vare mig syndare nådig! Är ni kommen att ställa
mig min död och min förtappelse för ögonen?"

"Bevara mig Herran! Nej, jag är kommen att klappa
på ert hjertas dörr, för att förmå er ännu i elfte
timman tänka på er själs väl, och med den skärf,
hvaröfver ni ännu äger att förfoga, söka godtgöra
något af den skuld ni qvarlemnar i verlden."

"Skulder har jag ej några. Jag har alltid haft goda
affärer och skött mig bra, så att jag har en ganska
vacker förmögenhet."

Kyrkoherden log medlidsamt. "Ni har inga skulder,
säger ni. Kasta en blick tillbaka på er vandel!
Om alla dessa hjertan, hvilkas lugn ni förstört;
dessa oerfarna sinnen, hvilka ni genom edra
exempel eller förförelser besudlat och invigt i
lastens tjenst; dessa många olyckliga varelser, som
i eländets eller brottets mörka vrår framsläpa ett
vanärans lif, för hvilket de hafva er att skylla;
om alla dessa, säger jag, i detta ögonblick höjde
sin röst mot er, skulle ni ännu säga jag har inga
skulder?"

"Miskundlige Gud!" framstötte majoren under en
förskräckelsens vånda.

"Påminn er bland de många offren för er lättsinnighet,
en ung flicka, dotter af hederliga föräldrar, vid
namn Maria P.? Ni lockade henne genom försäkringar om
er kärlek, och då ni vunnit edra afsigter, lemnade ni
henne åt vanäran. Fadren blef så godt som vansinnig af
sorg och styfmodren förskjöt henne. I sin förtviflan
var hon nära att taga lifvet af sig sjelf, då jag
lyckligtvis kom att hejda henne i den tilltänkta
gerningen. Jag lofvade henne en tystnad, som jag
hittills obrottsligen hållit, förskaffade henne
i hemlighet till min syster, gift med en hederlig
arrendator, djupt inne i en obemärkt landsort, och
drog försorg om hennes tarfliga uppehälle. Hon födde
en son och dog kort derefter. Tror ni er hafva någon
skuld till detta barn?"

"Det är förskräckligt", stammade majoren darrande.

"Om jag i detta ögonblick ställde detta barn inför
edra ögon, hvad skulle ni göra?"

"Jag skulle skyla mitt ansigte och säga: Ve, ve din
fader!

"Nej! Ni skulle på honom godtgöra de synder hvilka ni
icke på annat sätt kunnat afböta, ni skulle skänka
honom ert namn, er förmögenhet och bevilja hvad han
i öfrigt af er kunde önska."

"Allt, allt!"

Kyrkoherden gick ut, vinkade åt Gethskil, som orolig
väntade honom. "Se här, denne son, och här, er fader",
sade han och lade begges händer i hvarandra.

Majoren såg upp, stirrade en stund på Gethskil och
sade: "Denne, min son?" Derpå klarnade hans bistra
ansigte och han stammade med ett barns bedjande
stämma: "Förlåt, och bed Gud för din brottslige
fader!"

Gethskil hade icke förr låtit öfvertyga sig om ett
förhållande, hvars verklighet han knappast kunde
fatta, innan han, nedsjunkande vid majorens säng
och tryckande hans händer till sina läppar, sade:
"Välsignelse och frid öfver er, min fader!"

"Hur lycklig! Herre, hvadan har jag förtjent denna
nåd?" snyftade majoren och en tår föll öfver hans
kind, den första som sedan mer än ett halft sekel
fuktat hans öga. "Och nu" återtog han "vill jag sätta
upp mitt testamente, ty jag önskar icke mer att vända
tillbaka till lifvets kif och strid. 
Dig, Patrik, kallad Gethskil, tillerkänner jag alla
en sons rättigheter. Dig skall all min förmögenhet
tillhöra, med undantag af hvad jag till mina tjenare
och underhafvande vill disponera, ty jag önskar att
de icke måtte hata mig på min döda mull."

"En bön, en enda, har jag att till er framföra",
sade Gethskil "den att er process rörande Graningeholm
måtte varda bilagd, och alla anspråk på denna egendom
för framtiden tillintetgjorde!"

"Inträdd i min ätt tillhör dig att förfoga dermed
som du behagar", sade majoren.

"Nej, från er måste det utgå, om min afsigt skall
vinnas. Lofva att i första rummet upptaga detta!"

"Låtom oss ej förspilla tiden!" sade kyrkoherden, som
fruktade att den sjukes återstående krafter skulle
för starkt anlitas och kanske uttömmas, innan man
kom till ett afgörande.

Gothskil aflägsnade sig under det testamentet
uppsattes, sedan han dock anmodat kyrkoherden
att påyrka uppfyllandet af det af honom gjorda
stadgandet. Allt gick i sin lagliga form i läkarens
och ännu ett annat vittnes närvaro.

Då Gethskil såsom vi fortfarande vilje kalla honom,
emedan han aldrig ville antaga något annat namn,
åter inträdde, var han egare af Steninge egendom
med allt underlydande gods, och allt hvad i fast och
löst majoren dessutom ägde. Denne bjöd honom sätta
sig vid hans säng, slöt sina händer i hans och 
afhörde så med ödmjukhet och undergifvenhet de ord som
kyrkoherden ur kristendomens heliga lära anförde till
den ångrande syndarens förhoppning och tröst. Deras
verkan afspeglade sig i det fridfulla uttryck, som
lade sig öfver hans anletsdrag och i det lugn hvarmed
han under deras åhörande insomnade för att icke mera
vakna.

Från dödssängen ämnade kyrkoherden återvända till sitt
hem, under det Gethskil skulle qvarstanna, for att
ombestyra begrafningen. Men innan den förre reste bad
den sednare honom att göra omvägen till Graningeholm,
för att dit bringa underrättelsen om den dödes vilja i
afseende på processen. "Jag trodde", sade kyrkoherden,
"att ni ämnade förbehålla glädjen af den tidnings
framförande åt er sjelf."

"Nej!" sade Gethskil. "Jag vill bespara de ädla
menniskorna förödmjukelsen att tro sig hafva en
förhatad person att tacka för sin lycka."

"Ni är ädelmodig!" sade kyrkoderden och tillade
i det han skakade Gethskils hand: "Och jag lofvar
att understödja detta ädelmod och afvända en sådan
förödmjukelse för dem."

Det var kyrkoherden, som på hemresan från Steninge
Trettondagsaftonen anlände till Graningeholm och
genom sin ankomst störde den vigtiga stunden för
brukspatronen och Gerda.

Då Linea varseblef Gerdas rörelse och förstod att han
kom helt opåkallad, ville hon helt hastigt draga sig
tillbaka, men Gerda fattade henne vid handen som ett
skydd, ett stöd och sade: "Jag kan icke visa mig."

"Gå tillbaka och säg att Gerda skall snart komma",
sade Mossberg och ville slita Lineas hand ur hennes,
men hon fasthöll den med styrka.

"Nej Linea, stanna, stanna! Och ni herr brukspatron
var god och vänd tillbaka, ty er bortovaro skall väcka
uppmärksamhet", sade Gerda, med en rysning vid detta
Mossbergs förtroliga bemötande.

På egen hand med systern kom Gerda i gråt. Under
snyftningar berättade hon henne hvad som förefallit,
lade sitt
hjerta med dess strider, dess många hvarandra
motverkande känslor i dagen, och sjönk slutligen
liksom tillintetgjord i hennes armar, då fadren
inträdde.

"Tårar? Inga tårar, endast glädje, kära barn!" sade
Frank och sträckte armarne emot Gerda, hvars
bedröfvelse var djupast.

Denna, som misstänkte att Mossberg tagit hennes
samtycke för afgjordt och meddelat detta åt fadren,
sade: "Du vill det fader? Må det ske, men må Gud
förlåta mitt svaga hjerta."

"Gerda, min flicka, du vet icke hvad frågan är om, och
jag vet knappast sjelf om jag står under inflytandet
af en dröm, så tvert, så oförmodadt ..." Han
satte sig midt emellan flickorna och berättade
dem kyrkoherden Thoressons ankomst och anledningen
dertill.

Han lade dem under ögonen den afskrift af den del utaf
testamentet, som rörde processens nedläggande, hvilket
kyrkoherden medfört och berättade det oegennyttiga
och högsinnade handlingssätt Gethskil ådagalagt.

Gerda smälte i tårar, men nu voro de sällhetens. Hon
ville icke gå ned om aftonen, för att icke visa sig
för Mossberg.

Kort efter det begrafningen på Steninge var
öfverstånden reste Gethskil, på Franks inbjudning,
till Graningeholm och efter ett par dagars vistelse
der, slöt han Gerda som fästmö till sitt hjerta. Det
första och kanske det käraste beviset hon erhöll
på hans kärlek låg i den underrättelse hon fick vid
frågan om hennes skyddslingar, den bleka qvinnan och
det borttynade barnet, af hvilka hon förlorat spåret,
att de begge återfått styrka, helsa och krafter,
allt genom de gåfvor han i hennes namn tagit sig
friheten genom församlingens pastor ställa till
den arma modren, och för hvilka tacksamhetens och
välsignelsens böner skulle nedkallas öfver Gerda.

Innan årets slut hade Thoresson knutit samma lyckliga
förbund med Linea. På sin ålderdom går nu Frank
ensam på Graningeholm med sin gamla syster och sina
blommor, men glädjen och lyckan bo der ännu qvar. De
gamla lefva i sina intressen för de unga, och dessa
hafva slagit sig ner i deras grannskap, sedan begge
svärsönerna hafva lemnat rättvisans tjenst, i hvilken
det kanske är kinkigare än i mången annan att öfva
hennes bud, och blifvit egendomsherrar i grannskapet.

Det råder en stor täflan mellan de begge unga
fruarne, men det är blott i frågan om att vara
den kärleksfullaste makan, den ömmaste dottren,
den värdigaste husmodren och den verksammaste i
omfattandet af välgörenhet emot de arma i deras
grannskap, som deraf äro i behof.

Vill du, käre läsare, se ett lyckligt och vackert
familjetriumvirat, så besök detta. Vill du se hvad
en sann bildning hos den unga qvinnan "en klar och
kristlig uppfattning af lifvet och dess pligter;
kärlek till en nyttig verksamhet; inom måttlighetens
gränser inskränkta behof: smak for naturens skönhet"
har sällhetsbringande för henne sjelf och alla som
tillhöra henne, så bjuda vi dig dit. Lyckligare
makar och lyckligare hem kan du icke få skåda.

Hvad slutligen brukspatron Mossberg beträffar, så
måste vi bekänna att han i början tog rätt illa vid
sig den korg, som ånyo föll honom till del, ehuru
vänligt den var fylld med försäkringar om tacksamhet,
aktning och önskningar för hans framtida lycka. Han
var dock för klok att gräma sig till döds derför, utan
lyckliggjorde i det stället sin enka, som nu, utan
fruktan för uppsägning, residerar som fru i hans hus.

*



Upplösning af Logogryfen i föregående nummer:
Spira, hvaraf fås: ris, asp, Pisa, par, aris,
rispa, ras, sirap, Paris, ria, is, sir, pris.

*

Upplösning af Charaderna i föregående nummer: 
N:r 9, Arfländer; N:r 10, Waxholm. 

*

Upplösning af Rebus i föregående nummer: 
N:r 6, Många få undergå tortyr i Polen.

*


Halmstad. Tryckt hos C. E. Gernandt, 1864.



FAMILJ-JOURNALEN. N:o 6. 1864.Ill. C L Rudolph, del




Historiska Bilder.
II.
Dalarnes Minnen.
V.

"Slipper en fågel af snara eller qvist,
Han tage sig till vara för locka-list;
Sverige, du äst nu sluppet;
Vill du i den snaran igen,
Som förr var bunden om din' ben,
Det må väl stå dig öppet!"



Så sjöng Engelbrechts och Erik Pukes fulltrogna vän,
biskop Thomas i Strängnäs, då Sverige genom hans bägge
vänner hade blifvit befriadt från utländningarnes
förtryck; men alla hans förmaningar båtade till intet;
sluppna en gång ur snaran, förstodo de svenska icke
att taga sig till vara för locka-list. Den tidrymd,
som följer närmast efter Engelbrechts död, innefattar
en rad af år, mer uppfyllda af split och oro, mer
förderfliga och mer hånfulla för fäderneslandet, än
må hända någon annan följd af år bland de tvåtusende
sådana, som detta det äldsta bland Europas nuvarande
riken räknar. Arglistighet och illslughet, förräderi
och drottsvek och inbördeskrig hörde under denna
nesliga tid till ordningen för dagen; den svenska
konung, som en gång valdes, och under hvars spira
norrmännen sjelfvilligt sökte skygd, fördrefs
upprepade gånger från sin tron och återuppsattes
ändtligen derpå endast för att dö som kung; utländska
furstar inkallades och betedde sig i sitt svenska
rike på ett sätt, som förvärfvade dem spenamnen
"Barke-konungen" och den "bottenlösa tomma taskan";
prelater nedlade på altaret mitran och kräklan och
klädde sig i harnesk och hjelm, upphäfde sig till
Sveriges "föreståndare" och "furstar" och öppnade
vägen för utländningen; Sverige blef "ett prestagäll,
men icke något konungarike", och att det ändock kunde
ega bestånd, att det ändock framdeles kunde uppstiga
till det höga rum, som det sedan en gång intog bland
folken, derför har det endast och allenast Försynens
underbara skickelse att tacka. Ty Försynen hade, huru
mörkt det än såg ut, ändock icke glömt Nordanlanden;
den uppväckte ännu män, hvilka trädde fram som räddare
i farans stund, och hvilka bilda de ljusa punkterna
på den sednare svenska medeltidens eljest nattsvarta
himmel. Och dessa män förstodo att bland Sveriges
allmoge uppsöka sina hjelpare och fäderneslandets
räddare; men främst bland den svenska allmogen intogo
de genom Engelbrecht till känslan af sin egen kraft
kallade dalkarlarne hedersrummet och bildade första
fylkingen af frihetens stridsmän, till dess de
slutligen med Sturarne och Gustaf Wasa fullständigt
befriade den svenska jorden, på hvilken sedan dess
en utländsk eröfrare knappast hunnit sätta sin fot,
förrän han med nesa nödgats draga sig derifrån igen.

Vi sågo i det föregående, huru Engelbrecht
försåtligt mördades af Måns Bengtsson Natt och Dag,
hvilken sannolikt begick detta brott efter inrådan
af det danskt sinnade partiet i landet. På sjelfva
riksföreståndaren Carl Knutsson kastades emellertid
misstankar, såsom skulle han hafva varit det egentliga
upphofvet till mordgerningen, och dessa misstankar
styrktes icke så litet deraf, att Carl gaf mördaren
lejdebref och förbjöd alla att tillvita Måns Bengtsson
hans gerning. Mördaren upphöjdes till och med af
Carl till rikedom och ära; men sjelf hade han efter
brottets begående ingen ro, utan plågades alltjemt af
samvetsqval samt ville flera gånger sjelf taga sitt
lif. Han fattade till danskarne ett oförsonligt hat,
hvilket sedan gick i arf på hans son, Johan Månsson,
som med kraft och mannamod framdeles försvarade Kalmar
och med hån afvisade Christian II, då denne sökte
förmå honom att åt sig uppgifva nämnde slott. Måns
Bengtsson säges äfven under sin återstående lefnad
hafva hatat Carl Knutson sjelf så mycket, att han
alltid förenade sig med hans fiender, och ännu i
dag vet en sägen berätta, att från ruinerna af den
gamla borgen Göksholm, Måns Bengtssons fädernehus,
nattetid en jämrande och klagande qvinnoröst höres;
det skall vara rösten af mördarens moder, som för
slem vinnings skull uppmanat sin son till nidingsdådet
och nu icke har någon ro i sin graf, utan klagar och
våndas här intill dagarnes ända.

Besynnerligt ser det ock ut, att just de, hvilka
som hårdast förföljdes af Carl Knutsson, voro just
Engelbrechts närmaste vänner, Erik Puke och riddaren
Broder Svensson. Till den förre bland dessa höllo
sig efter Befriarens död egentligen dalamännen,
hvilka starkt misstänkte riksföreståndaren för
delaktighet i mordgerningen. Men Puke betedde sig ock
så oförsigtigt och gick mot Carl till väga på ett
sätt, som måste ådraga honom den rike och mäktige
mannens dödliga hat. Han uppmanade alltjemt sina
anhängare, dalamän, nerkingar och rekarlar, till
att "röja marsken ur vägen och välja sig en rätt
bondeson till konung". Fåfänga blefvo hans försök
mot Westerås och Örebro slott, och fastän han med
sina dalkarlar på Hällaskogen, nära Harakers kyrka,
tillfogade Carl en ansenlig förlust, i följd hvaraf
den sistnämnde förmåddes att ingå förlikning med
Puke, var likväl snart måttet rågadt för denne, som
på ett möte i Westerås blef, oaktadt Carls lejd, för
hvilken erkebiskopen och biskop Thomas i Strängnäs
gått i borgen, gripen och förd till Stockholm,
der han halshöggs på Brunkeberg. Samma öde drabbade
erkebiskopen, Olof af Trögden, som blef förgiftad i
Nyköping, under det han var stadd på resa till Kalmar,
der ett möte skulle hållas 
med konung  Erik, och äfven Broder Svensson, hvilken
dock uppgjort en sammansvärjning, för att bringa
Carl om lifvet. Men dessa svekfulla gerningar af
Carl vände mångas hjertan ifrån honom, och
den ädle biskop Thomas blef, heter det, efter
Pukes död och sedan Carl svikit den honom gifna
lejden, aldrig mer glad, ville aldrig mer
komma i rådet och ansåg sig icke längre värdig att
välsigna det heliga brödet och utdela nattvarden.
Det var då han sjöng:


"Tro är försvunnen, 
Fals är upprunnen, 
Bland qvinnor och män."


Ännu en motståndare hade Carl att röja ur vägen;
men denne var honom farligare, än de andra, emedan
han icke gick till väga med öppet väld, utan med list
och slughet samt under sken af den oegennyttigaste
vänskap. Denne var det gamla drotset Christer Nilsson
Wase, som alltid kallade Carl "sin käre son", men icke
släppte något tillfälle att göra den "käre sonen"
all den skada han förmådde. Så tillställde han en
resning i Wermland mot Carl, och derjemte uppäggade
han dalkarlarne till hämd öfver Pukens död, så att
de rotade sig tillsammans, ihjälslogo Carls tjenare
och plundrade hans egendom. När det öfverlades,
om huru dessa oroligheter skulle biläggas, rådde
drotset Carl till att icke fara med våld fram mot
bönderna, utan söka bilägga tvisterna i godo; men
Carl genomskådade det gamla slughufvudet, kufvade
de upproriska Wermlandsbönderna med vapenmakt och
stämde dalkarlarne sig till mötes i Enköping, der han,
ehuru af drotset uppmanad att sjelf icke visa sig för
folket, utan låta honom, drotset, medla mellan sig och
bönderna, sjelf trädde ut bland dalamännen, som knappt
hade fått sigte på hans resliga, ståtliga gestalt,
förrän de genast underkastade sig. Drotset sjelf blef
från sin gård Räfvelsta i Westmanland midt i vintern
omildt förd till Örebro och derifrån till Nyköping,
der en förlikning ändtligen ingicks på det vilkor, att
alla drotsets förläningar i Sverige tillföllo Carl,
medan Christer Nilsson sjelf fick Wiborgs slott och
län långt borta i Finland, der han också stannade
till sin död.

Så hade Carl Knutsson lyckligen röjt alla sina
medtäflare ur vägen, och han trodde sig nu nära
uppfyllelsen af sin förhoppning att sjelf få intaga
den svenska konungatronen, hvilken så många af hans
ätt före honom innehaft. Han styrktes ock i sitt hopp
af talrika spådomar och järtecken. Så visste man
berätta, att i Wadstena kyrka, der Carl stod bland
andra rikets store, resligare och ansenligare än någon
annan af dem, ett barn sett en gyllene krona på hans
hufvud och tillfrågat sina föräldrar, om icke äfven
de såge densamma. Likaledes skall, då han reste från
Kalmar år 1439, der rådet var församladt och der det
blef fråga om att till konung äfven i Sverige taga den
af danskarne efter Erik XIII utsedde Christopher,
Carl hafva begifvit sig till en spåqvinna, som
skall hafva förespått honom, att han en gång skulle
blifva Sveriges konung, och tillagt: "tre plågor
skola för det konungavalets skull riket öfvergå:
örlig, hunger och pest, och skolen J ändock blifva
konung." Emellertid hade han på det nyssnämnda mötet
i Kalmar funnit, att de svenska herrarne icke vore
obenägna att välja Christopher; af dennes landsmän
fick han också de mest lysande löften, och ehuru något
konungaval då icke kunde hållas, beslöt han ändock att
för denna gång icke göra motstånd, utan att afvakta
hvad ödet kunde hafva beslutit öfver honom sjelf. Af
rådet och Christopher tillförsäkrad om hela Finland
med Åbo slott och Wiborg samt Öland med Borgholm,
fann han derföre för godt att medgifva Christopher
val och emottog å Herrestäket på Wermdön den nye
konungen såsom det en sådan egnade. Vid det 
högtidliga intåget i Stockholm gick konungen emellan
erkebiskopen och Carl Knutsson; men alla tyckte, att
den ståtlige svenske riddersmannen var mer passande
till konung, än den lille korpulente Christopher, som
hörde anmärkningarne och log deråt, skämtsamt yttrande
till Carl: "Gack icke bredvid mig; då säger folket,
att du fast hellre än jag borde vara konung." Den 14
September 1441 kröntes sedan Christopher i Upsala
domkyrka och seglade derefter åter till Danmark;
men Carl begaf sig till sina finska förläningar,
der han höll ett ståtligt hof och samlade rikedomar
för hvad som framdeles skulle kunna erfordras.

Om Christopher "Barkekonungs" regering hafva vi
här icke mycket att förtälja. Han satt icke länge
på Sveriges tron och har efter sig icke lemnat något
äradt minne. Men knappt hade han aflidit, förrän Carls
vänner i Sverige rådde denne att skyndsamt begifva sig
dit och infinna sig i Stockholm. Genast begaf han sig
å väg med åttahundrade hofmän och talrika skepp med
förråder af alla slag, med hästar och vapen. Under
resan emottog han ett bref, skrifvet från Kalmar
kloster medan konung Christopher ännu lefde, och
innehållande den underrättelsen, att en gudelig
menniska i klostret haft den uppenbarelsen, att
Carl Knutsson skulle det följande året bli konung,
och denna kallelse borde han lyda, så framt han
ville undgå stor olycka. Hans resa gick lyckligt,
och ett nytt järtecken förkunnade hans ankomst till
Stockholm, i hvars hamn han knappt hunnit inlöpa,
förrän ett ymnigt regn började strömma ned öfver stad
och land efter långvarig torka. Visserligen fann han
uti rikets hufvudstad mera än en motståndare; sjelfva
de personer, som under tronledigheten förestodo riket,
voro hans hätskaste afundsmän, nämligen Bengt Jönsson
till Salesta, Christer Nilssons måg, och hans bror
Nils Jönsson till Djursholm, tillika med den nyvalde
erkebiskopen Jöns Bengtsson, alla af Oxenstjernornas
myndiga ätt. Men Carl hade också talrika vänner, och
allt folket ropade med hotande buller, att han och
ingen annan borde väljas till konung. Detta skedde;
erkebiskopen sjelf, som före valet begifvit sig till
sitt slott Almare-Stäk eller S:t Eriks Borg, för att
slippa vara närvarande vid valet, följde honom till
Mora Sten, och när han här stod på konungsstenen,
högt öfver allt folket, utbröt menigheten i jubel
vid åsynen af den konungslige svenske mannen, och
vid hogkomsten af kontrasten mellan honom och den
lille korpulente bajraren, som stått der några år
förut. Dagen derefter kröntes Carl i Upsala kyrka,
och besannades så den syn, som barnet sett i Wadstena,
och klosterfruns uppenbarelse i Kalmar. Red så konung
Carl "rätter Eriksgata" genom sitt rike, och har
efter honom ingen konung blifvit efter gammal sed
korad vid Mora Sten.

Så började Carls konungadöme med lust och gamman;
men afunden och förräderiet bidade icke länge,
innan de åter uppreste sina hufvuden. Väl föll allt
Norge honom till, och blef han den 22 November 1449
i Trondhjem tagen till Norges konung; men redan
samma år förrådde Måns Gren Gotland i danskarnes
händer. Snart inbröto dessa i Sverige och fingo der
bistånd af Carls fiender, och fastän Thord Bonde
en tid stödde sin kunglige frändes vacklande tron,
vek dock lyckan från Carl, så snart lönmördarens
yxa träffat herr Thords hufvud, och knappt hade Carl
firat Nils Stures ståtliga bröllop med Thords syster
Brigitta, förrän erkebiskop Jöns högtidligen uppsade
Carl tro och lydnad samt nödgade honom att fly undan
till Danzig, medan Christian I af Oldenburg i Sverige
intog hans tron.

Nu kommo andra tider, och vi få snart se dalkarlarne
åter uppträda på skådeplatsen. Hvad vi nu i korthet
berättat, må anses som ett mellanskjutet stycke,
nödvändigt för att ej förlora den historiska tråden.Th.

*



En resa på skjutskärra.

Edvard Frösén hade tagit "studenten" och absolverat
"medicine kandidaten". Han hade genomgått skolans
tvång, pluggat i sig pensa, utstått tentaminas
skärseld, deltagit i ett
par valborgsmess-aftons-upptåg, och alltjemt lefvat
som en fattig, flitig yngling egnar och anstår. Han
kände sig nu fri för en tid. Tjenstgöringen på
garnisonssjukhuset och 
studierna till medicine licentiatexamen väntade honom
visserligen. Men sommaren och ferierna voro inne. När
han gick ut till Eklundshof hörde han lärkorna drilla,
göken gala, såg fruktträden stå i blomma, han kände
hela naturen full af kärlek och lefnadslust. Det grep
honom ett begär att också sjelf en gång få njuta
ett sorglöst lif, utan lexor, utan den enformiga
vandringen på Upsala gator, att en gång få lefva
i stället för att studera. Och så kom han ihåg att
han hade en välbergad farbroder och söta kusiner
i Småland. Och hela vintern hade han lefvat så
sparsamt, att han hade hundra riksdaler qvar af
sitt fäderne-anslag. Om han vigilerade hundra till,
skulle han kunna resa till Småland och tillbaka,
och hafva med sig några presenter till tack för den
gästfrihet han kunde räkna på att få åtnjuta hos
farbrodern och den vänlighet han skulle röna af de
nämnda kusinerna. Två hundra riksdaler räckte långt på
den tiden, ty vår historia förskrifver sig från tiden
före syndafloden -- före den syndaflod af penningar,
som gjort att penningar äro så godt som ingenting.

En vacker dag -- i ordets egentliga bemärkelse en
vacker dag, ty himlen var så blå som himlen öfver den
svenska jorden kan blifva, och solen sken så guldgult
som hon kan skina i våra bygder, och Mälaren låg så
stilla som han kan ligga en Junidag -- steg han ombord
på gamla "Upland" och begaf sig till hufvudstaden.

Stockholm hade ingenting nytt att bjuda honom
på. Han hade varit der en hel vinter förut, och en
höst äfven. Han hade gråtit åt Torslow, skrattat
åt Deland på Djurgårdsteatern, han hade förtjusats
af Emilie Högqvist, han hade hört Schnötzinger i
Trädgårdsföreningens trädgärd, han hade ätit sina
middagar hos Ryssvijks och druckit sitt kaffe hos la
Croix, han hade till och med sett en danssoirée och en
maskerad i Kirsteinska huset -- och det var allt hvad
Stockholm hade att erbjuda den som icke var bosatt
der, och som icke annat än undantagsvis hade tillträde
till dess middagar och supéer och familjebaler.

Vår kandidat stannade således icke der längre än
till följande morgon. Då fortsatte han färden på
ångfartyget Linköping till Östergötlands residensstad
-- "lilla Stockholm" som man kallade det.

"Lilla Stockholm" hade dock något nytt att erbjuda
honom. Först såg han på domkyrkan och fann, att
Upsalas var både vackrare och större. Men när han
nämnde denna iakttagelse för en af stadens invånare,
fick han den upplysningen att Linköpings torn ändå
är 4 alnar högre, och att det således icke vore värdt
för honom att komma och skryta. Men om han ändå icke
blef öfvertygad att Linköping var bättre lottadt,
än Upsala i afseende på kyrka, så ville han deremot
icke neka att gästgifvaregården i östgötastaden
såg bättre ut än den gamla gula träbyggnaden i
lärdomsstaden. Dermed tillfredsställde han sin nye
bekante, så att denne bjöd honom på en sexa. Under
sexan tänkte vår kandidat på att gå ut och se stadens
öfriga märkvärdigheter, men efter sexan märkte han
att han icke längre såg klart, och när han i sin
ordning bjudit Linköpingsvännen på en butelj punsch
och de begge hunnit nära botten på denna, kom han
underfund med att det fins mycket mera märkvärdigheter
i glaset än i någon landsortsstad. Således var det
inte värdt att gå ut, utan för att upptäcka ännu
några märkvärdigheter, tömde han en butelj till,
och derefter tilldrog sig det kuriösa, att Edvard
Frösén blef fullt och fast öfvertygad, att han var en
stor sångare och började traktera både sin vän och
alla dennes vänner på källaren med den ena sången
efter den andra, tills han slutligen icke orkade få
fram några andra passager af en mycket bekant strof,
än hick! hick! hick. Så bar man honom i hans säng,
så somnade han, och så vaknade han andra dagen
klockan tio. Men då tyckte han sig icke längre vara
i Östergötland, utan i Ångermanland.

När han hade gnuggat sömnen ur ögonen, och druckit
ut vattenkarafinen och slagit hela tvättkannan öfver
sitt värkande hufvud, och fått sin yttre menniska i
någorlunda presentabelt skick, ropade han på jungfrun
och på kaffe. Och jungfrun kom med kaffet och frågade
medlidsamt hur det stod
till. Jo bevars, det stod mycket bra till; han hade
bara sofvit för länge.

Medan kandidaten drack kaffe, kom hållkarlen in.

"Är herrn inte färdig snart?"

"Jo straxt".

"Herrn får allt betala bra med väntpengar."

"Jaså, skall jag betala väntpengar?"

"Jojo men, herrn beställde skjutsen till klockan fem
och nu är hon elfva. Det gör mig sex timmar det."

"Nå ja, det kan inte hjelpas. Nästa gång skall jag
beställa skjutsen tills jag vaknar, så slipper jag
att betala väntpengar i fall jag försofver mig."

"Det var knepigt. Men inte blir det hållkarlen i
Linköping som tar emot den beställningen."

"Är skjutsen bra?"

"Ja vasserra, vi ha tagit vår bästa fjederkärra,
och häst får herrn som inte skenar."

"Kanske han inte springer heller."

"Åh nog går han fram alltid."

"Tack, kära hållkarl, men ge mig en häst som inte
går fram, så kommer jag allt litet fortare."

"Ack kära herre hvad skall det tjena till
att fjeska på landsvägen och klå de stackars
skjutskamparne! Herrn har ju inte någon brådska,
tycker jag."

"Nej det har du allt rätt uti." "Bär ned kappsäcken
nu, så få vi se på ekipaget."

Der stod en gammal brun kamp förspänd. Han var uppfödd
i herrskapshus och hade tillbringat en glad barndom
bland bättre hästar. I sin ungdom hade han genomgått
den vanliga hästskolan under en temligen instruerad
och human hästlärares eller såkallad kusks piska
och sporrar. Derefter hade han med sin unga herre
gjort adjutantstjenst vid regementet och varit med
på många möten och lärt sig att lyda trumman och att
stå för skott. Men på ett möte rafflades han bort
af sin löjtnant åt en possessionat, som tog honom
med sig till nästa Skeninge marknad och bytte bort
honom åt en hästhandlare. Denne bytte bort honom åt
en handlande i Wadstena. Derifrån kom han på nästa
marknad genom byte till Stockholm, från Stockholm
vandrade han genom åtskilliga ödets vexlingar till
Linköping, och nu hade han tre år gått i skjuts. Det
var ej mycket qvar af honom, men han hade varit bra
från början, och hvad som återstod var ännu ganska
godt. Glad såg han dock ej ut. Han tycktes ej finna
skjutslifvet lyckligare han, än en bonde som skall
taga hästen från sädeslasset midt i andtiden för
att transportera någon lustresande.

Kärran -- den bästa som fanns, hade hällkarlen sagt --
gaf ett dåligt begrepp om våra skjutsanstalter. Det
var ett af de vanliga pinoredskapen, bestående af en
fyrkantig låda, hvilande på en axel mellan två höga
hjul och med åkstol hvilande på en hård fjeder,
som föga minskade känningen af stötarne, när än
det ena och än det andra hjulet hoppade öfver stock
och sten. Det var dock den der fjedern, som skulle
göra denna kärra till en kärra af bästa sorten. Den
fick man betala dubbel vagnslega för. På de vanliga
kärrorna fanns icke någon fjeder alls. Ändock ha
våra förfäder åkt på dem i mera än 500 år. Det fins
än i dag sjuttioåringar som, när de med sin familj
resa till badorter eller till slägtingar i aflägsna
bygder, låta en plats i vagnen stå tom, för att
sjelfve få sig en grundlig uppskakning på den gamla
skjutskärran. Vanan är halfva naturen!

Men Edvard Frösén var icke van vid dylik skjuts,
han. Det hårdaste han känt i sina dagar var skolans
träbänkar, men de stodo åtminstone stilla. Här guppade
deremot sätet oupphörligt, här kunde han inte en
minut få sitta stilla och öfverlemna sig åt sina
orediga minnen af gårdagen, här måste han hålla sig
fast i åkstolskarmen, här fick han knuffar af lilla
skjutspojken, som satt bredvid honom, eller gaf
sjelf knuffar åt denne. Och detta under det att en
hel kopparslagareverkstad arbetade inom hans panna!

Så förflöt första dagen af kandidatens lustresa. Det
fanns icke något medikament, såvidt läkarekonsten på
den tiden kände eller än i dag känner, som kunde med
ens upphäfva följderna af punschen. Men som långsamt
medel verkade den 
friska luften, förnyande och lifvande, så att om qvällen var 
det allmänna tillståndet ganska godt, sinnet åter lätt, kärleken 
till verlden på nytt väckt, hela själen lika känslig och 
öm som kroppen hade blifvit det genom åkningen.

Denna afton aktade kandidaten sig för att beställa häst 
till något visst klockslag. Han hade ännu lärpengarne i allt 
för friskt minne. Men han begärde att få kaffe klockan sex 
nästa morgon, och detta ansåg gästgifvaren för ett tecken till 
att han ville resa klockan sju. Sålunda förskaffade vår hjelte 
sig häst i rätt tid utan att riskera någonting. Han hade 
redan gjort vackra framsteg i konsten att praktiskt taga sig fram 
i verlden.

Den andra dagen rullade han framåt genom icke så mycket 
odlade trakter. Barrskogen regerade der med nästan 
oinskränkt välde: höga furar och yfviga granar vittnade om en 
präktig skogsbärande jordmån, massor af ruttnade stammar 
förrådde bristen på utvägar att draga inkomst af skogen. 
Jernvägar och kanaler saknades. Här och der framstack en sjö 
med mörkblått, kallt vatten, men den sträckte sig icke långt. 
Vid dessa sjöar hade bonden brutit bygd. Der låg omkring 
dess stränder ett och annat odladt fält. Vid vägen lågo 
enstaka gårdar, mera sällan byar. -- Skjutsbönderna syntes 
något mera lifliga och vakna, än dagen förut. De talade heldre 
och gjorde frågor sjelfva. Annars bruka de nöja sig med att 
svara på hvad herremannen spörjer. Unga pojkar träffades, 
som redan hade varit i Stockholm "med deputationer, der 
ordföranden går sist", som Schröderheim sade om oxdrifterna 
från Småland.

Landskapet blef mer och mer 
kuperadt, backarne växte till 
höjder, höjderna till berg. Vägarne 
slingrade sig uppför dessa i tio 
krokar. Uppförsbackarne växte 
till längden af en åttondels mil, 
utförsbackarne blefvo så branta 
och tillryggalades så hastigt, att 
man tyckte sig i ett ögonblick 
förflyttad från deras höjd till 
deras fot. Det svindlade mången 
gång för den ovane resenärens 
hufvud när kärran kom riktigt i 
farten. En halfsofvande liten 
pojke och en gammal gubbe 
körde för honom de två sista 
backiga hållen. Ingendera brydde 
sig det ringaste om hästen, så 
fort den väl hade kommit i farten 
utför backarne. De läto tömmarne ligga lösa och sågo 
ut som de icke haft det allra ringaste att göra hvarken 
med hästen, vägen eller den resande. Ibland tyckte vår 
kandidat att det skulle nödvändigt bära af ned i en tvärbrant 
sänkning på högra sidan, ditåt vägen krökte sig så tvärt, att 
det syntes omöjligt att komma lyckligt om kröken, och när 
hästen väl hade öfvervunnit den faran, satte han af med lika 
fart emot en icke mindre vådlig krökning åt venster. Men 
bra gick det ännu, och när han åter var lyckligt hunnen 
utför en af dessa himmelshöga backar, vände han sig stundom 
om och kastade en blick tillbaka, förvånad öfver sin lycka, 
och nästan färdig att göra en ordentlig tacksägelse.



Edvard Frösén var icke någon kruka — långt derifrån! 
Han hade mer än en gång utan betänkande kastat sig i 
Fyrisån, för att rädda ett lif, vare sig af en menniska eller en 
hund, ja en gång äfven af en katt. Men han hade aldrig sett 
något annat landskap än det uppländska; de värsta backar han 
passerat voro de emellan Märsta och Stockholm. Ingen är 
utan all farhåga vid det som är ovanligt. Sätt den i sina 
backar mest likgiltiga smålänning ombord på ett fartyg i en 
hvinande storm, eller låt en stridshjelte försöka gå på taken 
som en sotare, så få vi väl se om han icke hissnar och 
kastar ganska betänksamma blickar omkring sig.

När han kom till en gästgifvaregård som hette -- ja vi 
skola icke uppgifva dess riktiga namn, ty det är en verklig 
händelse vi berätta och vi vilja ej leda någon läsare på 
spåren till de personer som upplefvat den -- när han kom till 
Sunnersta hvilade han en stund och tog sig middag så godt 
huset förmådde. Man föreslog honom att åka nästa håll med 
bakskjuts. Ja bevars, det qvittade honom lika. Belåten med 
brödet, smöret, skinkan och äggen som han fått, och med 
cigarren som han tändt, kom han ut på förstuguqvisten, för att 
sätta sig upp i det nya pinoredskapet. Skjutsen stod midtför 
honom; i kärran satt icke denna gången någon gubbe, 
icke någon pojke, icke någon karl, utan en qvinna. 

Frösén blef att börja med litet förvånad, men så 
erinrade han sig att han icke sällan läst om att qvinnor pläga 
skjutsa i åtskilliga provinser när karlarne hafva mycket brådtom. 
Han satte sig upp. Förut hade det icke fallit honom in att 
taga emot tömmarne, när skjutsaren räckt dem åt honom; men 
att låta en qvinna köra för sig, det tyckte han var anstötligt. 
Hur skulle det se ut om han mötte något herrskapsfolk. Han 
började redan nalkas den bygden, der hans farbroder hade 
sin egendom. Han skulle ju kunna möta gubben sjelf .... 
eller någon af kusinerna, stadda på en utfärd ... och då skulle 
han icke vara så pass karl för sig som till att köra ... Han 
tog tömmarne fastän flickan icke räckte dem åt honom.

"Jaså, ska han köra sjelf?" sade hon dervid med ett icke 
riktigt förtroendefullt ögonkast.

Det var en flicka om 16 år. Hon var ännu icke fullt 
utvecklad, och den landtliga klädseln dolde konturerna af 
hennes figur. Men ansigtet var öppet. I början såg Frösén icke 
på det, men under vägen kom han att då och då betrakta det 
och fann med läkarens observationsvana, att det var ett 
ansigte som vittnade om en själ 
der bakom ... ett ansigte som var 
värdt att betrakta.

Det första Frösén egnade 
tankarne åt, var dock sitt nya och 
ovana värf som körsven och huru 
han skulle lyckas deri. Han frågade 
flickan:

"Är det mycket backig väg det här hållet?"

"Åh, det är som vanligt." 

"Är det värre backar, än på förra hållet?"

"Jo, det är det väl det." 

Vackra utsigter för Frösén! 

Han fick snart ett prof på 
backigheten. Uppför Getåsabacken 
gick det bra. När han skulle 
utför den, såg han att det icke 
var någon af de svårare, men i alla fall bar han sig 
mycket försigtigt åt. Han höll igen så mycket han orkade, 
så att kärran låg på hästen och nosen satt i bringan på 
honom. På det sättet fick han hästen att gå nästan steg för 
steg utför backen, men med stor fara att komma på hasorna. 
Hästen var icke mycket nöjd med detta återhållande system, 
flickan icke heller. Hon teg en liten stund, men fick en allt 
mer allvarsam min. Till slut kunde hon ej hålla sig längre. 

"Herrn kan inte köra", sade hon litet häftigt. 

"Tycker du det går för långsamt?"

"Ja, håller herrn igen hästen lite till på det sättet, så skenar han."

"Kors, hvad säger du, flicka. Det måtte väl vara bättre 
att låta honom gå i sakta mak utför backen, än att låta 
honom springa i sträck, som ni bruka göra."

"Åh, det är allt bäst att låta honom göra som han är 
van. Släpp efter bara, så skall herrn få se hur glad han blir." 

Frösén lydde rådet, hästen sträckte ut, frustade muntert 
åt friheten och förde i glädje de åkande utför backen och 
ännu ett godt stycke väg, med en så brådstörtad fart, att 
kandidaten ännu aldrig känt maken.

Flickan hade blifvit helt vänlig sedan hon kommit underfund 
med att, om den resande icke kunde köra, så kunde han 
åtminstone taga räson. Men pjåkig ansåg hon honom vara 
och undrade hvad han kunde vara för en person. Hon 
frågade om han var från Stockholm.


"Ja, jag kommer derifrån nu, men annars ligger jag
i Upsala."

"Jaså, det var ledsamt det. Jag har en bror i
Stockholm och jag tänkte jag någon gång skulle träffa
en som kände till honom. Han är skräddare. Far har
inte hört något af honom på länge, så att vi inte
veta om han är lefvande eller död."

Det kunde då inte heller kandidaten upplysa. Han
hade emellertid fått anledning att fråga om hennes
lefnadsförhållanden. Hon talade om att hon hade
far och mor i lifvet, att de egde ett godt hemman
nära nästa gästgifvaregård, att de nu höllo på med
höbergningen och att hon derföre måst fara i skjuts,
slutligen att hon sjelf och hennes syskon hade gått
i skola hos klockaren mera än några andra barn i
socknen, samt att hon, som var yngst, hade fått vara
som lekkamrat åt prostens dotter. Det var under långa
och täta vistanden i prostgården, som Anna hade lärt
sig tala ett annat språk och inhemtat flera begrepp,
än bondflickor vanligtvis.

Under dessa frågor och svar hade man kommit till
Ramlingebacken. Kandidaten fortfor att köra. Det
gick lyckligt uppför backen. Kandidaten hade icke
glömt sista lexan, han beslöt att låta hästen springa
så mycket han ville utföre. Just som hästen skulle
börja sin utförsfärd nämnde Anna, att den här backen
vore den värsta, som hon kände till. Frösén blef
häpen, han befarade att det kunde bära åt skogs; för
egen del brydde han sig ej just om det, men hästen
kunde bli förstörd, och det hade han ej råd att
betala. Han skulle hålla igen, men han fick ej tag i
begge tömmarna, utan bara den ena och ryckte hästen
åt sidan. Flickan bad honom släppa lösa tömmar och
låta det gå. Så lydde han rådet och allt gick bra
ett ögonblick. Men då han vid en krökning fick se
backens slut ligga djupt under dem och ändå så nära,
och tänkte på hvilka förfärliga branter som han skulle
komma till, började han ånyo hålla igen. Ovan, orolig
vid detta huttlande hit och dit, kastade den heta
hästen sig åt sidan. Det bar i fyrsprång af rätt
öfver vägkanten och in i skogen. Det var en stor
lycka att just på detta ställe backen låg så jemn
med den omgifvande marken och var minst brant. Anna
hade emellertid blifvit förskräckt vid hästens första
sats, visste hur svår han var att hejda, när han satte
till att skena. Men nu hejdade honom träden innan
han kommit riktigt i sken. Anna återfick hastigt
sin fattning. Hon såg att hennes sidokamrat var
rådlös. Raskt tog hon tömmarne af honom, gaf hästen
en kraftig maning och återförde honom snart på rätta
vägar. -- Kandidaten lät henne beskedligt hållas.

När faran var lyckligt öfverstånden och hela skjutsen
på jemn väg igen sade Anna i harmsen ton:

"Herrn kan gerna låta bli att köra tills herrn lärt
sig. Herrn kunde ha förstört både häst och kärra för
oss."

"Ja, kära Anna, hvar och en har sitt yrke här i
verlden. Jag kan väl göra nytta i mitt också, fastän
jag är klen till att köra i era backar."

Anna såg ut som om hon knappt skulle tro sin resande
om att kunna vara nyttig till något. Uppfödd vid
landtmannasysslor, som hon var, tyckte hon att den
knappt var karl, som inte kunde handtera en häst.

Utan vidare svårigheter kommo de fram till
gästgifvaregården. Redan på afstånd väckte det
Annas förundran att så mycket folk stod samladt
derutanför. Någonting ovanligt måste hafva händt. Hon
manade på hästen, och äfven han tycktes dela hennes
begär att få veta hvad som var på färde. Det gick
som en dans att komma fram.

När skjutsen stannade, skockade sig folket omkring
den. De sågo bekymrade och förlägna ut.

"Hur står här till?" frågade Anna, ännu sittande qvar
i kärran. "Ni se så ledsna ut allihop."

En äldre bonde stötte på en annan, att denne skulle
svara, men han hade icke lust, utan vände sig till en
qvinna och sade halfhögt några ord till henne. Äfven
hon syntes tveka, men slutligen närmade hon sig Anna
och sade:

"Jo, kära Anna, det har allt händt någonting
ledsamt medan du varit ute i skjuts, men tag
inte illa vid dig för det kan nog hjelpas." 

"Min mor? ..."

"Åh nej, gumman är det ingen fara med."

"Min far då? är han sjuk?" 

"Ja kära du, det är inte riktigt bra med honom."

"Hvad säger j, mor! Han är död! ..."

"Nej Gud bevares! Han är visst icke död, men si det
var så att när han körde hem ett lass hö och skulle
öfver storängsdiket, så välte lasset och gubben kom
ner i diket, men venstra benet fick han inte riktigt
ned, utan det fastnade på dikesrenen, under lasset,
så att det gick nog illa med det."

"Min Gud, min Gud! far har brutit benet af sig!" 
klagade Anna, och tårarne strömmade utför hennes kinder.

"Kors, det är då inte så säkert det", sade en af
bönderna. "Men vi ska snart få reda på hur det hänger
ihop, för vi ha skickat efter klockaren, som hade
farit bort till löjtnanten på Qvittlinge för att bota
hans kor. Klockaren han kan nog sköta om benet, han!"

"Ack, jag vet nog hvad han kan, jag -- vår goda
klockare han förstår sig inte mycket på sådant som
benbrott, fastän han kan bota ältan och tocket. Och
ingen doktor ha vi utan att fara till staden ... Min
far, min stackars far ... Vill Johan Andersson låna mig sin Lisa,
så kör jag till staden på rappet. Hon kan nog springa
sina tre mil och tillbaka utan att pusta, hon."

"Det behöfs inte, Anna lilla, inföll nu
kandidaten. Köra kan jag inte särdeles, men nog har
jag varit med så mycket på sjukhusen att jag kan
sköta en benskada, till en början åtminstone."

"Stor blef Annas och de kringståendes glädje när de
erforo att de hade en "doktor" midt ibland sig. De
förde honom genast till Annas hem. Hennes far,
en 48 års man med klokt och redbart utseende,
låg på en bänk. Hans hustru baddade benet med
kallt vatten. Kandidaten undersökte det och
fann benet verkligen afbrutet. Han vidtog alla
de åtgärder som voro af nöden för att underlätta
läkningen. Naturligtvis kunde han icke lemna stället
genast. Han stannade der ett par dagar, för att
riktigt inöfva modren och dottren i skötseln af det
skadade benet.

Ormvråken.

Under dessa dagar lärde Anna känna, att hennes klena
körsven icke var pjåkig annars. Tacksamheten fyllde
hennes hjerta, hans vänliga och glada väsende, hans
goda förmåga att umgås med hennes föräldrar och att
upplysa både dem och grannarne i byn om mångahanda
saker, intogo henne. Han å sin sida, förundrades öfver
att möta ett hjerta så okonstladt, och ett förstånd
så klart inom dess begrepps-sfer.

Då fadrens tillstånd syntes lofvande, fortsatte
kandidaten resan till sin farbroder. Som det icke var
mera än 4 mil dit, lofvade han att komma en gång i
veckan och se om gubben, om man ville hemta honom --
"och då skall du få köra hela vägen", sade han
skämtande åt Anna.

Men Anna kom icke och hemtade honom. Det hade endast
varit ett stort nödfall som förmått henne att fara i
skjuts den gången, då både hennes eget hus och alla
grannarne voro mycket ifriga att begagna en torr
dag till att slå på somliga ställen och köra in på
andra, och då hon tyckte att hon, såsom minst van,
skulle gjort mindre nytta än någon annan vid dylikt
arbete. Dessutom ville hon icke lemna sin faders
bädd. En af drängarne fick således hemta kandidaten
en gång hvar åttonde dag, såsom han erbjudit sig att
komma. 

Så fortgick det två månader. Den benbrutne var
utom all fara. Men man ville så gerna se kandidaten,
att man ända på den vanliga dagen skickade efter
honom. Men kandidaten hade dagen förut blifvit
bjuden af farbrodern att följa med honom till Malmö
och Köpenhamn, och det hade han hvarken velat eller
kunnat förkasta. Han hade rest, men lemnat ett vänligt
bref efter sig att tillställas Annas bud.

När budet kom tillbaka hade man flyttat gubben ut
på en bänk i solskenet utanför huset, och Anna
stod bredvid honom, för att taga emot den kära
doktorn. Hjertat krympte ihop på henne, när hon såg
drängen komma körande ensam. Ångestfullt frågade hon
sig sjelf om någon olycka händt honom. Med nästan
ännu större känsla af förstämning fattade hon hans
bref och läste det. Kinden bleknade, tårarne ville
bryta fram, men hon pressade dem tillbaka, för att
icke förråda sina känslor. Svårt var det att läsa
upp brefvet för fadren och modren. Det lydde så:

 "Goda Anna!

Min kära farbroder har bjudit mig att följa honom på
en resa till Köpenhamn, der jag under en fjorton
dagars vistande kan få tillfälle att lära
åtskilligt. Som resan blifvit beslutad i går och
skall anträdas i dag, hinner jag ej dessförinnan
se om din far och taga afsked af er.
Men med din far är det gudskelof ingen fara, såvida
du värdar honom med samma omsorg som hittills.
Om en månad bör han kunna gå något litet
uppe, fastän i början på kryckor. Efter en
månad till kan han, om ingenting särskildt
tillstöter, gå med stöd af en käpp, och i den
mån som krafterna tilltaga skall han kunna
röra sig lättare och mera, dock ännu under hela
vintern icke mera än som är oundvikligt.
Med iakttagande af dessa föreskrifter skall
han till våren vara fullkomligt återställd.

"Helsa din goda mor och tacka henne för all hennes
hjertlighet emot mig. Helsa också
vänligt alla grannarne, i hvilka jag
lärt känna hjertliga och beskedliga menniskor.

"Var slutligen hjertligt helsad sjelf och glöm ej
alldeles bort vännen
 Edvard Frösén."

"P. S. Jag reser sjövägen tillbaka från Köpenhamn till 
Stockholm, men om jag någon gång i framtiden kommer till
edra bygder, så var viss om att jag ej försummar
att helsa på hos er och se hur min patient och min
snälla körsven må.

 Densamme."

Det öfriga hade väl gått an, men detta postskriptum
var mera än Anna förmådde bära. Hon skulle ej få se
honom på hans återresa -- kanske aldrig mera. Och hans
bild var dock så djupt fastvuxen i hennes hjerta. Tyst
vände hon inåt stugan och gick in i helgdagskammaren
och föll på knä framför sin kista och grät bittra
tårar. Hon erfor först nu att hon älskade, och i
samma stund hon gjorde denna upptäckt, lärde hon
endast känna kärlekens qval, utan hopp att någonsin
få erfara dess ljufhet och belöning.

*

Sex år äro förflutna. Anna har under denna tid aldrig
hört talas om den unge läkaren. Hon har vårdat sin
fader och sett honom blifva frisk och stark igen. Han
å sin sida har med sitt deltagande, då hon suttit
vid hans läger, medan de andra arbetat, tröstat henne
och uppehållit hennes mod. Friare hafva anmält sig,
till och med en inspektor, men Anna har vänligt
och bestämdt svarat nej. Hon har läst mycket, som
prosten -- en mer upplyst man än prester i allmänhet
-- gifvit henne att läsa. Hon har mognat till hjerta
och förstånd, och hennes gestalt och ansigte hafva
utvecklat sig i fulländning och skönhet, omedvetet för
henne sjelf, men mycket tydligt för alla andra. Hon
är blott blekare och allvarligare än bondflickor
vanligen.

Det har varit bestämdt sedan någon tid,
att i häradet skall blifva anställd en extra
provincialläkare. Häradet har anskaffat boställe
åt honom. Annas far har varit en af de verksammaste
och ifrigaste att förmå allmogen i sin egen och de
angränsande socknarne att bevilja bidrag till detta
boställe.

En dag förspörjes att den nye läkaren blifvit utnämnd,
men bönderna visste icke hvem det var. Det fanns
sällan någon tidning hos bönderna då ännu, och prosten
sade sig ej heller veta namnet. Han skulle komma om
en månad, hette det.

Oroliga aningar fyllde Annas själ. Hvem kan veta? det
kan ju vara en möjlighet! -- Det var samma tid på året,
som hon första gången hade sett Frösén. Prestkragarne
liksom vinkade henne. Hon kunde ej låta bli. Mången
af de täcka blommorna fick släppa till sina hvita blad
för hennes kärleksfrågande: "kommer? kommer inte?"

Jo, han kom. När han var vid gästgifvaregården, tyckte
han nästan, att Anna borde ha varit honom till mötes,
ty han hade henne lifligt i minnet. Och när han gick
från gästgifvaregården bort till den välbekanta
bondgården, hvem såg han på halfva vägen? Anna! Det
hade i långa år varit hennes vanliga gång.

Hennes anskri, hennes rodnad, hennes glädje förrådde
hennes känslor. Sex års saknad var utplånad i sekunden.

Frösén blef öfverraskad öfver hennes utseende,
rörd af hennes känsla. Han bemötte henne som en
gammal kär bekant, han följde henne hem och hörde
sitt och hennes pris af fader och moder, syskon och
grannar. Han flyttade in i sitt nya boställe, och
på sjunde årsdagen af deras första möte afkunnades
i socknekyrkan den första lysningen mellan medicine
doktorn och kirurgie magistern Edvard Frösén och
jungfru Anna Danielsson.

"Nu tar jag tömmarne", sade han skämtsamt när de
stego upp vid kullerstolarne.

Anna svarade med en öm blick.

*



En nyttig roffågel.

Få djur äro väl af naturen mer bestämda att
upprätthålla jemnvigten bland de mindre däggdjur,
som skada landt- och skogshushållningen, än en del af
våra roffåglar. Och likväl förföljas de obarmhertigt,
utan att det angifves hvad för skada de vålla.

Den som emellanåt är sysselsatt på fältet och
hösttiden gör en tur ut om morgon eller afton, kan med
egna ögon öfvertyga sig, huru på särskilda ställen
en eller flera roffåglar ströfva omkring, plötsligt
sväfvande qvarhålla sig i luften och blixtsnabbt
störta ned på sitt rof. Dessa äro vanligen 
de oftast förekommande och nyttigaste arterna af de
mest förföljda slägtena. Så t. ex. den fågel, vår
bild framställer, Ormvråken, hvilken dagligen utrotar
en stor mängd råttor, ja insekter. Som svampar,
så ymnigt visa sig råttorne understundom i skog och
fält, ty deras fortplantning är otroligt hastig, men
samtidigt infinna sig också deras naturliga fiender,
roffåglarne och andra vedersakare, hvilka inom kort
anställa ett tillintetgörande blodbad.

Tager man i betraktande, att Ormvråken (Falco buteo), 
den i första linien nyttigaste roffågeln,
ofta på hösten infinner sig i flockar om 50-100
stycken, fördelar sig på fälten samt under denna
årstid nästan uteslutande lefver af råttor, kan man
göra sig ett ungefärligt begrepp om de förödelser,
denne fågel, som dagligen behöfver tolf råttor till
sitt uppehälle, anställer på skadedjuren. Må än hans
storlek ingifva aktning, hans uppsyn vara bister,
hans långa klor och svaga, krokiga näbb sylhvassa --
naturen gaf honom dessa vapen till nyttiga ändamål
-- sn förblifver han icke desto mindre en oskyldig
varelse hvilken förer ett behagligt, kontemplativt
lif, det vår skyddsling på vackra soliga dagar söker
ytterligare förljufva genom tornhöga kretsar i den
blå ethern, utan märkligt vingslag, under det hans
skallande "giä, giä" alls icke förorsakar någon
särdeles uppståndelse på hönsgården eller bland
hararne och andra djur, hvilka måhända i början
misstogo sig på gestalten, men snart lugnt återtaga
sina husliga förrättningar. Äfven i skogen hyser
man ingen fruktan för honom. Uppstår der tvist,
gäller det endast besittningen af nästplatserna,
hvarvid i synnerhet korparne deltaga. Fullt af raseri,
störtar det svarta paret sig på inkräktaren, hvilken
knappt förmår skydda sig mot dess vrede och i stora
båglinier söker värja sig från anfallet. Ändtligen
efter en hel mängd offensivstötar från korparnes
sida, öfverlemnar den besegrade ormvråken fältet
åt fienden, hvilken han från och med nu respekterar
så mycket som möjligt. Af hans godmodighet begagnar
nötskrikan sig, för att spela honom ett puts. Med
dennas läraktighet, har det varit lätt att efterhärma
vråkens rop. Skriker han derföre, svarar nötskrikan
med en så fulländad säkerhet, att den narrade flyger fram, 
men mottages vid sitt värdiga uppträdande af den andre
med uppspärrade fjädrar, tillkännagifvande glädje
öfver det lyckade putset. Man märker häraf, att tama
så väl som vilda djur ha reda på en del af hans,
den ofarliges, lefnadssätt och detta skulle vara
ytterligare en vink till hans skonande.

Hvartill skulle en särskild beskrifning öfver hans
kropp och fjädrar tjena, då hvar och en känner honom
och hans favoritplatser; det är nog att anmärka,
det han bör sparas så väl för den simpla mordlusten
som matlusten. Mången skall draga på munnen vid denna
sednaste anmärkning, men sydskåningarne veta, att
"man kan koka mat" på denne polismästares lekamen. I
Skanör och i synnerhet i Falsterbo fångas årligen
en stor mängd af dessa hökar. I Oktober månad, då de
flytta öfver Skåne emot sydligare länder, uppehålla
de sig längre eller kortare tid på denna yttersta
landtudde, för att invänta passande vestlig vind
för öfverfarten. De samlas då oftast i stort antal
och sätta sig om nätterna i träden, mest pilträd,
som finnas i nämnde städer. Om aftonen, sedan det
blifvit mörkt, gå två karlar ut på fångst, den ene
försedd med en säck, den andre med en kort påk. Deri
sednare klifver tyst upp i trädet, der han skymtar att
fåglar sitta; den förre stannar på marken. Då den som
klifver, kommit så långt, att han kan räcka en fågel,
griper han honom med venstra handen och med den högra
vrider han halsen omkring på honom eller gifver honom
af påken ett slag på hufvudet, samt kastar honom
derpå ned, då den andre, som är på marken, upptager
och stoppar honom i säcken. På detta sätt kunna två
personer under en afton fånga 30-40 stycken. Af de
sålunda fångade fåglarne kokas eller stekes en del
färska, och sägas vara ganska välsmakande, eller
ock kokas soppa på dem; större delen insaltas, hela
fjerdingar fulla, och användas till vinterföda.

Men vi bedja ännu en gång, att man ej för ringa
vinnings skull låter ett djur, så nyttigt och så
oförargligt, vidare förföljas!

*




Glädjens Ängel.
Af Claës Joh. Ljungström.

Redan uti tidens första stunder 
Fanns en älskad gäst i Edens lunder 
Ständigt hos det första menskopar:
Skickad var han från den kärleksfulle 
Skaparen, att han hos menskan skulle 
Som en glädjens ängel blifva qvar.

Och när menskan föll, och drefs ur Eden 
Ut på obebodda, öde heden, 
Att i svettig möda odla den, 
Bad sig ängeln lof att henne följa 
På dess färd utöfver land och bölja 
Som en trogen, huld och ädel vän.

Det var Sången, som så kom till jorden, 
Än med menskan gick till höga norden, 
Der hon bygger bo bland snö och is, 
Än är med i söderns blomsterdalar, 
Der naturen ljuft till minnet talar 
Om ett nu försvunnet paradis.

Sången så är med hvart menskan vänder 
Hän sin bana öfver haf och länder, 
Öfver sjö och flod och dal och höjd; 
Alpens herde har den glada gästen, 
Fältets odlare till skördefesten 
Bjuder henne öka der hans fröjd.

Ner i schakten, der man malmen bryter, 
Ut på vågen, hvar en båt än flyter, 
Dväljes sången, älskad af en hvar, 
I palatset lif hon nöjet gifver, 
Ifrån nödens hydda sorgen drifver, 
Så hos låg som hög hon bjudes qvar.

Ynglingen, som går mot lifvets höjder, 
Tycker, ofullkomliga dess fröjder, 
Tills att Sången dem uttolkat har; 
Men hon kommer, och hon uppenbarar 
Allt -- och i sin trollglans hon förklarar 
Allt hvad skönt, som ännu jorden bar.

Mannen vandrar framåt på sin bana, 
Fåfängt der hans trägna blickar spana 
Efter sällheten, som honom flyr; 
Men han möter Sångens hulda väsen, 
Då slå blomstren ut, då grönska gräsen, 
Glädjens morgon i hans hjerta gryr.

Gubben, trött af långa lefnadsfärden,
Finner ödslig, tom och dyster verlden,
Men hans öra Sångens toner nå;
Straxt det ljusnar för hans skumma blickar,
Åter han åt lifvet bifall nickar,
Och  hans pulsar som en ynglings gå.




Biter sorgen sig med hvassa tanden 
Fast vid den betryckta menskoanden, 
Sången, hulda vännen, är tillreds, 
Att vampyren ifrån såret rycka, 
Visa hoppfullt på en framtidslycka, 
Göra sinnet modigt och tillfreds.

Och om vemodet med svarta vingen 
Kastar dystra skuggor öfver tingen 
Och förmörkar deras ljusa rymd, 
Så, som Sången, ingen trösten bringar, 
Hviftande med hvita dufvovingar 
Dimman från den utsigt, som är skymd.

Träder hatet in i hjertats kamrar, 
Bildar sig en verkstad der och hamrar 
Sina vapen ut till menskors fall, 
Sången kommer med försoningsorden, 
Liksom fordom säger: frid på jorden! 
Och den vreda hämnden vika skall.

Nalkas kärleken och lifvet målar 
Med sin rosenfärg, och mildt bestrålar 
Med sin fackla både tid och verld,
Språklös är han, om ej Sången träder 
Fram och uti ord och toner kläder 
Denna känsla, uti tysthet närd.

Och om bönen emot himlen sväfvar 
Men af tvekan och af oro bäfvar, 
Fruktande att målet icke nå, 
Sången fattar henne då vid handen, 
Och de ila hän till fjerran landen, 
Lättare än ljusets strålar gå.

Så är Sången Glädjens Ängel vorden, 
Som ledsagar menniskan på jorden, 
Öfverallt i både fröjd och qval;
Derför när hon sist vid tidens ända 
Till sitt hemland hunnit återvända, 
Ställs hon främst i himlafadrens sal.



*



Saltverken vid Wieliczka i Galizien.

Staden Wieliczka, berömd för sina saltverk,
ligger vid foten af Karpatherna och har
6,000 innevånare, hvilka till största delen få sin
utkomst af dessa verldsbekanta grufvor. De  ligga
omedelbart under staden, men sträcka sig långt
derutom, från öster till vester öfver 9,800 fot,
från söder till norr mera än 3,600 samt oftast till
ett djup af 1,200 fot, afdeladt i fem våningar
med ett mellanrum af 180-200 fot. Hvarje
våning bildar i och för sig en labyrint
af hvarandra korsande gångar, sinsemellan
förenade genom schakt, stegar eller trappor.
Man har beräknat, att alla gångarne i en linie skulle
utgöra en sträcka af 12 geografiska mil.

Tretton dagschakt föra ned i grufvorna, och två af
dessa befinna sig i sjelfva staden. Inhöljd i en lång
hvit grufdrägt samt betäckt af en grön schaktkappa,
låter man hissa ned sig i ett slags korg och farten
försiggår på några minuter. Man befinner sig nu på
bottnen eller golfvet i första våningen, hvarifrån
man på 2,060 i salt huggna trappor kan fortsätta
vandringen ned i de undre våningarne.



Genast i första våningen tager det
s. k. Antonskapellet uppmärksamheten i anspråk. Det är
helt och hållet uthugget i i saltsten. Helgonbilder,
pelare, predikstol, hvalf och en stor mängd synbara
ornamenter äro af samma stoff. Förr läste en särskildt
anställd prest dagliga messor i kapellet, hvilket
numera endast förekommer vid de stora högtiderna. I
samma våning befinner sig kammaren Lertow, bestående
af en sal, med ordentligt golf, ett orkestergalleri,
många pelare och en ljuskrona om 20 fots omfång,
af renaste kristallsalt. Vid förnäma besök serveras
taffeln här samt dansas.

Vi skrida framåt vid skenet af facklor, och vår
förvånade blick fängslas med hvarje ögonblick allt
mera. Uppöfver oss till höger, till venster, öfverallt
bara salt, hvilket vid ljusskenet får utseende af den
ädlaste slipade marmor. Man passerar mellan väggar,
prålande i alla regnbågens färger, stiger
uppför och utför bräckliga trätrappor, och inträder
slutligen i salar af ofantligt omfång: detta
är saltgrufvorne, verkliga féslott i prakt och
utsträckning.

Man föreställe sig flera ofantliga rum, helt
och hållet uthuggna i salt, hvilkas spegelglatta
väggar högt deruppe korsa hvarandra, likt götiska
hvalf. Sprakandet af den brännande halmen, hvaraf
man betjenar sig till upplysning, liknar knallarne
från affyrade gevär och man ser sällsamma former af
mosaik-bildningar, hvilka likt fantastiska gestalter
fortlöpa kring väggarne. På sina ställen har saltet
sjunkit och ofantliga block ligga utsträckta på
bottnen.

Vänder man ögat emot den plan, på hvilken man står,
har man framför sig en stor folkrik slätt med hus
och vägar, å hvilka åtskilliga fordon trängas. Man
befinner sig i en underjordisk stat, uppfylld med
menniskor. Midt igenom den stora slätten löper en väg,
på hvilken en mängd vagnar fara fram och tillbaka,
för att transportera saltet från brytningsplatserna
till hufvudschaktet. Denna väg blifver aldrig öde,
sjungande vandra formännen bredvid sina glänsande
lass, för hvilkas fortskaffande öfver hundra hästar
hållas, hvilka djur blott hvar fjortonde dag få skåda
dagsljuset, hvarföre de ofta angripas af blindhet;
det oaktadt finna de sjelfva af gammal vana rätta
vägen.

Bergsmännens verktyg bestå af hackor, hamrar och
mejslar, med hvilka stora cylindrar eller block
afskiljas, under det att större stycken bortsprängas
med krut. Ett sådant skott gör genom hundrafaldigt
echo intrycket af ett häftigt åskväder. De större
massorna slås sönder i små stycken och befordras
i dagen, men de starkaste och skönaste bearbetas
till allehanda konstsaker. Antalet innevånare i den
underjordiska staden belöper sig till omkring 500
personer, dock tillbringa de sina fritimmar icke under
jorden, utan fara efter slutadt arbete upp i dagen.

Huru stor dessa grufvors rikdom är, bevisa
räkenskaperna, enligt hvilka, sedan dess upptäckt ända
till år 1812, 550 millioner centner stensalt blifvit
upparbetade. Den årliga afkastningen steg allt högre
och högre och uppgick ända till 1,700,000 centner. Men
detta bergsandarnes rike har emellertid pröfvat många
öden. Eldsvådor ha flera gånger rasat, ja till och med
krigstrupper aktade icke för rof att husera derstädes;
men äfven gladare minnen ha grufvornas annaler att
berätta: än var det furstliga besök, som frikostigt
beskänkte bergsmännen, än genombrusade musikens toner
de höga hvalfven, än firades högtidliga gudstjenster,
och ändtligen lär ryske fältherren Suwaroff under
hela tre dagar slagit upp sitt högqvarter i Wieliczkas
glänsande salar.

Slutligen några ord om saltet. Våra geologer ha räknat
ut, att i verldshafvet simmar så mycket salt, att allt
fastland kunde betäckas 2000 fot högt dermed. Efter
vigten skall hela oceanen innehålla 190,000 billioner
centner salt i upplöst tillstånd. Detta emotsvarar
temligt noga 142,000
billioner kubikfot och denna massa skulle utgöra ett
klot om 27 geografiska mils diameter, alltså komma
nära en af de små planeterna. Salthalten är icke lika
i alla haf. I Medelhafvet finnes jemförelsevis mer
salt upplöst, än i Atlantiska Oceanen, och några
insjöar, t. ex. Döda Hafvet, Eltonsjön m. fl.,
innehålla nästan mättad saltlösning. Stensaltet,
liksom förstenadt hafsvatten, förekommer på åtskilliga
ställen som ordentliga bergmassor. I Spanien lär vid
Cordova finnas ett berg, som nästan helt och hållet
består af stensalt. På samma sätt uppträder detta
vid Northwich i England nästan i dagen. Vanligen
ligger det dock på betydligt djup i flötsbergets
insänkningar, hvilket häntyder på dess uppkomst af
hafsvatten, och åtföljes oftast af gips och vattenfri,
svafvelsyrad kalk eller anhydrit samt är stundom
blandadt med en blågrå lera. Det är sällan snöhvitt,
utan ofta grått eller rödaktigt, tillfölje hvaraf
det på de flesta ställen måste renas i särskilda
raffineringsanstalter. Så är likväl icke fallet i
det underbara Wieliczka.

*




En Villa på Djurgården.
Af A. K.-G.


En juniafton 1863 kommo två unga män på Norrbro
i Stockholm; båda gingo trapporna utföre till
Strömparterren. Den som kom från norr, sprang
lätt ned till venster och skyndade till bryggan,
derifrån ångbåten plägar gå till Djurgården; men som
den ännu icke kommit dit, måste han lägga band på
sin otålighet och vänta. Han tycktes vara omkring
tretio-fyra år gammal; ett rikt, glänsande svart
hår prydde hans välformade hufvud, han hade fina,
regelbundna anletsdrag och ett par bruna ögon, som
stundom blixtrade af snillets eld, stundom strålade
endast af svärmeriets ljufva skimmer; hans långa,
smärta gestalt och lediga hållning gjorde, att han
syntes ganska farlig för mången Evas dotter.

Den andre, som kom långsamt och stilla utför
trapporna, syntes njuta af blommornas doft och af att
se de vackra flickorna, hvilka ömsom sutto och gingo
på den täcka strömparterren; han syntes äldre, än
den förut beskrifna, han var stor, med rak men stel
hållning, något gulaktigt hår och dylika mustacher
och kindskägg, rosenfärgad hy, ett par ljusblå ögon,
hvilka uttryckte fromhet, men ingalunda dumhet;
de kunde äfven blixtra af snille och glänsa af
menniskokärlek.

Han hade också hunnit målet, den lilla bryggan, och
stod äfven och spejade efter ångbåten, då han
plötsligt utropade, vänd till den andre väntande unge
herren:

"Henning! är det verkligen du, käre Henning!"

Den tilltalade vände sig hastigt om och svarade:
"broder Harald! så kärt möte!"

De båda unga männen gåfvo hvarandra ett kraftigt
handslag och Henning fattade Haralds arm och gick
öfver bron, satte sig på en bänk, ropade en kypare och
begärde sodavatten, punsch och cigarrer, samt tycktes
vid vännens återseende hafva glömt sin otålighet att
komma till Djurgården.

"Ja, nu min käre Harald, måste du berätta mig huru
du tillbragt dessa tio åren, sedan vårt sista afsked
i Upsala."

"Ack! min bäste broder! mitt lif har mest förflutit
på vetenskapliga resor och forskningar; frukterna
af allt detta, skall du snart få läsa tryckt i min
resejournal; det är för öfrigt bara ren prosa, men du
lutade alltid åt det poetiska och upptäckte romantik
öfverallt, säkert ha för dig dessa tio år förgyllts
af kärlekens sol; men jag har dels icke haft tid,
dels icke lust, till sådant: emellertid har ungdomen,
kärlekens ålder, glidit undan och jag är snart en
gammal ungkarl, som väl kan klappas och smekas af
små hvita händer och kallas "snälla farbror" men --
aldrig älskas."

"Dit har du ännu qvar ett tiotal af år och derunder
måste du begagna tiden."

"Ja, ja, vi få väl se; men berätta du nu, käre
Henning, jag tror det var 1853 på våren, som
vi skildes i Upsala; du skulle då tjenstgöra på
lasarettet här och jag reste landvägen till min
hembygd och derifrån utrikes."

"Ja, så var det, jag reste hit till Stockholm, som jag
endast förut sett vid hastiga genomresor, och som
alltid förefallit mig så underbart skön; det är visst
herrligt der hemma i Norrland och jag älskar högt min
hembygds storartade natur; men Stockholms förtjusande
omgifningar, det lifliga, brokiga folkhvimlet,
hvarthän man vänder sig; musiken, som höres öfver
allt; de glada, lyckliga och vackra ansigten, som man
beständigt möter, -- sorgen, nöden och synden visa sig
ej gerna vid det strålande solljuset, -- också var jag
nyss utsluppen ur den lilla studerkammaren, som du nog
minnes att jag sällan lemnade; tillfredsställelsen,
att jag nu nått det mål, hvarefter jag så länge
sträfvat, ja, redan såsom litet barn, då jag sköttes
under en långvarig sjukdom af en menniskovän till
läkare, redan då tycktes mig en läkares kall herrligt;
sådant är det ock, när man kan hjelpa; men då intet
läkemedel hjelper, när döden rycker sitt rof undan
våra vanmäktiga omsorger, då är detta kall bittert,
dock ännu hade jag ej sett så mycket sorg och elände;
-- med ett ord, jag såg i lifvet idel ljus, -- skuggor,
om sådana funnos, märkte jag icke.

Isynnerhet älskade jag Djurgården, hvarje ledig
stund tillbragte jag der; det roade mig att af de
täcka villornas utseende utgissa dess invånares
lefnadsomständigheter; der är en villa, som jag
riktigt älskade; henne gick jag förbi dagligen. Då
man går åt Biskopsudden syntes på den gröna, saftiga
gräsmattan, det täcka lilla hvita huset så inbjudande,
med sin veranda och sin altan med gröna slingerväxter
och blommor; aldrig har jag förr sett ett ställe,
så bokstafligen öfverhöljdt med blommor; man kände
också blomsterdoft på långt afstånd derifrån.

På gräsplanen utanför huset såg jag ständigt trenne
små flickor leka, en vid pass tolf år, en åtta,
och en tre år.

Jag tyckte mig aldrig hafva sett skönare varelser,
än dessa barn; ständigt voro de hvitklädda och hade
fritt kring axlarne fladdrande lockar.

Ofta stannade jag och såg på dem, de började helsa
och kasta slängkyssar åt mig.

Slutligen började vi äfven språka. Den äldsta var
mörklockig och syntes litet blyg, men den åttaåriga
Ada var mycket öppenhjertig och språksam; hon sade
mig hvad hon och systrarne hette, att deras föräldrar
voro döda och att de hade en så "snäll sjuk mormor
och en stor, vacker syster som väntades hem från
Schweitz och hon hette Anna och att lilla Ada sjelf
nog också skulle blifva lika vacker, för alla sade
att hon var mycket lik vackra syster"; många andra
dylika förtroenden gaf hon mig dagligen och det lilla
barnets joller riktigt fröjdade mitt hjerta.

Lilla Ada öppnade ofta grinden, neg så näpet och bad
mig stiga in, men jag fruktade att hennes anhöriga
skulle illa upptaga det och förbjuda flickorna att
tala vid mig.

En gång red jag ut en morgon och då fick jag se på
vägen en vagn, dragen af två hvitklädda flickor;
jag förstod, att det var mina små vänner från villan;
då jag kom närmare kände de igen mig.

Ada ropade: "sådan vacker häst du har, spänn honom
för lilla systers vagn!"

"Nej", svarade jag, "det går icke an, han är för stor,
men jag skall vara eder förridare."

De blefvo glada och klappade i sina små händer.

Jag red helt sakta förut och barnen kommo efter; det
var just icke så roligt, att rida i så sakta skridt,
isynnerhet, som jag icke heller hade det nöjet, att
se mina små huldinnor. Plötsligt gjorde min häst
en sats, höll på att kasta af mig och reste sig på
två fötter; lyckligtvis är jag öfvad ryttare, och med
hjelp af ridspöet fick jag snart hästen spak, men ett
genomträngande skri kom mig att vända mig om. Jag såg
att den lilla vagnen, med de små ljusalferna låg i
diket bredvid vägen, och på vägen låg en jättestor
apelsin, som jag nyss sett i lilla systerns händer
och jag anade straxt hvad jag sedan fick bekräftadt,
att det var hon som kastat apelsinen på hästen och
skrämt honom. Jag steg af, kastade tyglarne åt en
förbigående gardist och skyndade till de små. Den
mörklockiga Ellen stod redan på vägen med lilla
systern, som gallskrek, lilla Ada var dödsblek,
orörlig och alldeles tyst; jag lyftade upp henne
och lade henne i den lilla korgvagnen och kände
derunder att hon lefde, ty hennes lilla hjerta slog,
tog vagnsstången i handen och lillan på armen, samt
skyndade till villan. En piga kom utspringandes, höll
ett fasligt väsen, under det hon bad oss vara tysta,
så att vi ej skulle störa frun.

Jag bar in den sanslösa lilla flickan och badade
hennes tinningar med vatten; slutligen slog hon upp
de sköna blå ögonen och smålog, då hon såg mig.

Jag frågade, "hvar har du ondt, lilla Ada?"

"I foten. Jag blef så rädd när lilla syster kastade
på din häst, att jag steg miste och föll i diket,
jag rådde icke för det!"

Derpå gret hon bittert.

Jag sade, "gråt icke lilla Ada. jag skall hjelpa din
fot, jag är läkare."

"Ack, så bra, då hjelper du nog också min sjuka mormor!"

Jag lofvade att försöka, undersökte den lilla foten,
som var vrickad, men lyckligtvis icke bruten. Jag
måste dröja länge hos henne, slutligen somnade hon;
jag lofvade att återkomma tidigt följande dag. Ett
medelålders fruntimmer, som förestod huset, lofvade
att vaka öfver den lilla. Derpå tog jag afsked.

Jag red hem med ett ganska tungt hjerta: jag, som
ville roa barnen och vara deras förridare, var nu
orsaken till lilla Adas plågor; det var verkligen
den första ledsamma dag, sedan min ankomst till
Stockholm.

Så fort som möjligt begaf jag mig åter till villan;
i förstugan träffade jag jungfrun, som sade mig att
lilla Ada haft en svår natt, men att mamsell sjelf
vakat hela natten öfver henne.

Jungfrun bad mig stiga in. Föregående afton hade
jag ej haft tid eller sinne för några iakttagelser,
men denna gång såg jag i morgonsolens sken, att allt
i rummets anordnande vittnade om konstsinne och den
finaste smak: två stora, präktiga bokskåp, ett utsökt
piano, goda taflor och bildstoder tillkännagåfvo
invånarnes tyckeri och sysselsättningar. Sådant
finnes visserligen i många hus, men formen på
hvarje sak syntes så ändamålsenlig, så passande
på sin plats; färgerna på tapeterna, på möblernas
beklädnad, på gardinerna för fönster och dörrar voro
så väl afpassade, att allt sammanlagdt utgjorde ett
förtjusande helt, som förorsakade en obeskriflig
trefnad.

Jag gick med ljudlösa steg öfver det stora rummet
till den af dess fyra dörrar, hvarigenom jag dagen
förut burit in lilla Ada.

Der var tyst; jag stannade och drog sakta undan
gardinen. På en hvit bädd slumrade lilla Ada. Jag
bekänner att hon blott ett par sekunder fängslade
min uppmärksamhet, ty bredvid henne satt en flicka,
förvånande lik Ada, men så underbart skön, att jag
aldrig sett något dylikt. Hon var 
äfven klädd i hvitt; hennes hår, som jag endast kan
kalla ljust, emedan det finnes ingen färg, hvarvid
det kan liknas, böljade öfver stolskarmen; hennes
smärta spänstiga gestalt behöfde intet stöd, utan hon
satt alldeles rak och obesvärad och höll i sin hand
en bok, hvars innehåll syntes fängsla hela hennes
uppmärksamhet; jag såg huru hennes blickar flögo
från rad till rad, och huru en hög rosenfärg lyste
på hennes kinder. Hennes hals, armar och händer voro
bländhvita, men man måste hafva sett henne, för att
kunna förstå hvilken mäktig tjusningskraft hon ägde.

Jag vet icke huru länge jag stod der, men jag kunde
omöjligt gå in oanmäld, utan gick ut och satte mig på
verandan, för att vänta att någon skulle komma. Snart
kom en husmamsell; jag sade henne att jag varit inne
i salongen, men att der varit alldeles tyst; jag bad
henne efterhöra, om jag finge komma in. Hon gick in
och kom straxt åter ut och sade, att Ada var vaken
och blifvit glad, att jag redan kommit. Vid mitt
inträde stod den främmande flickan midt i rummet;
hon var lång och mycket smärt och höll sitt vackra
hufvud mycket tillbakalutadt, hvilket gaf henne ett
stolt utseende, men uttrycket i hela hennes anlete,
isynnerhet blicken ur de stora, djupblå ögonen, var så
underbart ljuf, att man tyckte sig aldrig sett något
huldare och qvinligare än hon var. De ljufva lockarne
voro undanstrukna från den rena pannan och inrullade
i ett blått sniljenät; ett smalt blått band omslöt
halsen, och den hvita vida klädningen sammanhölls
af ett blått skärp.

"Ack", sade lilla Ada, "hvad du var snäll, som kom
så bittida; syster Anna kom hit i går afton och ändå
har hon vakat hela natten öfver mig."

Syster Anna smålog vänligt och räckte mig handen,
hvilken jag tigande emottog.

Jag undersökte Adas fot, som ännu var mycket
svullen. Sedan bad Anna mig besöka sin mormoder,
som var lam och låg till sängs. Den gamla frun var
fransyska och talade sitt modersmål mycket fort, så
att jag hade svårt att förstå henne, men Anna var
hennes tolk. Den gamla frun ville, att jag skulle
åtaga mig hennes vård, emedan deras husläkare hade
rest bort och förordat en annan i sitt ställe; men
gumman tyckte ej om honom. Således blef jag läkare
i huset och hade rättighet att komma när jag ville,
jag begagnade mig också deraf, så ofta min tid
tillät. Småningom tillfrisknade Ada, men den gamla
fruns krafter aftogo.

För hvarje dag blef jag mer och mer intagen och
förälskad i den unga ljufva Anna; vi sjöngo ofta
tillsammans; detta gladde mycket både den gamla och
unga sjuklingen. Snart kunde Ada bäras ut i verandan;
emellanåt läste jag högt för flickorna, de älskade
lifligt poesi, isynnerhet franska, emedan detta språk
var deras modersmål.

Tiden flög undan och jag såg med oro, att denna
härliga sommar nalkades sitt slut.

Jag hade beslutat att snart begära Annas hand, på
det att hennes mormor måtte välsigna vårt förbund
och öfvertygas om att alla hennes barnbarn hade en
beskyddare, när hon sjelf skulle dö. Jag var säker
om den gamlas bifall; att Anna älskade mig, derom var
jag alldeles förvissad, likasom att hon var öfvertygad
om min kärlek till henne; jag kände mig så lycklig af
denna stumma kärlek, som uppenbarade sig i allt, utom
i ord; dessutom hade jag ämnat ofta förklara mig för
Anna, men blifvit afbruten af en eller annan orsak.

Här gjorde Henning ett uppehåll i sin berättelse,
men återtog efter en stund:

"Se der kommer ångbåten för andra gången! vill du,
broder Harald, så fara vi nu ut till Djurgården,
så skall jag visa dig skådeplatsen för dessa för mig
vigtiga händelser, som kanhända förefalla dig som de
minsta obetydligheter."

"Visst icke, käre Henning; det skall bli trefligt
att fara till Djurgården, men fortsätt för all del
berättelsen under vägen."

"Det var", fortsatte Henning, "en vacker Augustiafton;
jag hade varit ute hela eftermiddagen i mitt
paradis. Ada var bra i sin fot, men tyckte ändå om
att sjungas till sömn; hon hade nyss somnat vid Annas
och min sång och jag skulle 
gå. Anna följde mig ut på verandan; månen hade
uppgått och luften var mättad af blomsterångor; det
klara månljuset öfverströmmade hela Annas gestalt;
hon var hvitklädd, "lillan" hade instuckit två hvita
mossrosknoppar i hennes lockar; hon var hänförande
vacker! Ack! om jag hade hennes bild på duken
lika lefvande och klar, som hon nu står för mitt
minne. Jag stod länge tyst och blott såg på henne,
slutligen sade jag: "söta Anna, gif mig dessa blommor,
till minne af denna stund!"

Jag vidrörde knopparne i hennes hår; hon räckte
mig dem och jag förde hennes lilla hand till mina
läppar och såg ett par tårar glindra i hennes ögon. I
detsamma kom husmamsellen och bad Anna komma in till
frun, och jag hann knappt hviska: i morgon, Anna! Hon
tryckte min hand och sprang in.

Jag tyckte mig vara öfverlycklig, jag skyndade till
närmaste brygga och for öfver till staden. Inkommen
på stadens gator och gränder, greps jag plötsligt
af en hemsk aning: jag skyndade hem. Aldrig hade jag
förut tyckt att trapporna varit så långa och mörka,
äfven mina rum tycktes mörka och hotfulla. Jag tände
ljus och gick till mitt skrifbord: bland några bref
låg der ett telegram från Sundsvall; min fader hade
fått slag och min moder besvor mig att genast komma
hem. Jag erinrade mig, att jag på hemvägen sett
ångfartyget ligga vid skeppsbron och att det skulle
afgå klockan tolf; hastigt väckte jag min städerska,
som bodde på nedra botten och med hennes tillhjelp
fick jag snart en kappsäck packad; derpå skyndade 
vi oss till ångfartyget och hunno ned, just som
landgången skulle dragas in. Ett litet bref hade jag
äfven hunnit skrifva till Anna och lemnat det till
städerskan, jemte noggrann adress. Maskinen sattes
i gång; der satt jag nu och såg Djurgårdens villor
och lunder försvinna ur min åsyn. Klockorna hade
slagit 12, således var den dagen, som jag hoppats
skulle bestämma mitt och Annas öde, redan inne,
den ena sekunden längtade mitt hjerta till henne,
min hvita ros, derute på villan; den andra sekunden
önskade jag att kunna ila på telegraftrådarne med
blixtens snabbhet till min faders dödssäng.

Henning tystnade och suckade djupt.

"Käre Henning", sade Harald, "du blir så upprörd;
återsåg du henne aldrig mera? fortsätt då icke,
det plågar mig att se dig lida!"

Om några minuter återtog Henning: Återsåg henne? sade
du -- jo! -- jag återsåg henne tre gånger.

Ändtligen anlände jag till mitt hem; min faders
tillstånd var mycket farligt; många veckor sväfvade
han mellan lif och död och allt hvad i mensklig
förmåga stod försöktes, men förgäfves: han dog i
mina armar, till sin makas och barns bittra sorg. Nu
hvilade all omtanka på mig såsom äldste sonen; min
moder sörjde för djupt, för att ombestyra allt, som nu
borde iakttagas. Min fader lemnade ett stort jernbruk
och ett par andra goda egendomar, så att huset stod på
de bästa fötter; men allt detta bråk, som var en följd
af min faders död, var för mig förfärligt tröttande;
jag hatade alla dessa siffror. Min moder ville att jag
skulle öfvertaga hela förvaltningen och öfvergifva
läkarekallet, hvilket jag älskade af hela min själ;
slutligen bevektes hon af mina böner. Mina syskon
fingo en förträfflig förmyndare och min broder,
som var student, skulle taga bergsexamen och helt
och hållet danas till brukspatron.

Det var i början af Oktober, som jag åter skrifvit
till Anna, men utan att få svar; min oro och längtan
blefvo outhärdliga. Slutligen var allt ordnadt och
efter ett sorgligt afsked från moder och syskon,
reste jag och kom åter hit till Stockholm. Här var
min första fråga till min städerska, om hon riktigt
lemnat mitt bref till Anna. Den ärliga själen tillstod
genast, att hon tappat brefvet; mitt nästa företag var
att resa ut till Djurgården. Ack, sådan förändring
der; gulnade löf hvirflade öfver den förr så gröna
marken, ingen blomma doftade, ingen fågelsång hördes,
inga små flickor flögo till mitt möte. Annas ljufva
leende helsade mig icke, alla fönsterluckor och dörrar
voro stängda; hu! mitt sköna eden var sköfladt! Hvar
var min hvita ros och hvem skulle jag fråga?

Jag återvände mycket sorgsen till staden.

Efter mycket spanande och frågande, fick jag veta
att "utländska frun" dött och att villan var såld;
om barnbarnen visste ingen. Dessa voro alla de
upplysningar, som jag efter en veckas vistande
i hufvudstaden kunde vinna. Då skulle jag en
morgon gå till en sjuk, som bodde vid skeppsbron;
postångfartyget Nordstjernan skulle just afgå för
sista gången på hösten, och vid landgången trängde
sig mycket folk. En bekant slog mig på axeln, hälsade
gladt och sade:

"Ser du efter den vackra flickan, som nyss syntes på däck?"

Jag svarade, att jag icke sett henne. Landgången drogs in.

"Ser du", sade åter min vän, "der står hon med sina
små systrar, de äro sorgklädda." I detsamma blef jag
varse Anna, Ada och Ellen. Ada vinkade genast med sin
hvita näsduk; vid min hälsning steg på Annas bleka
kinder en stark rodnad, men straxt derefter blef den
dödsblek, och inom några minuter var fartyget borta.

"Jag kände litet de stackars barnen!" sade min
vän, "de bodde några veckor i min faders hus,
deras mormor hade nyss dött och lemnat dem alldeles
värnlösa. För en liten tid sedan kom deras morbroder
från Schweitz, för att hemta dem; de små skola sättas
i en läroanstalt, och den äldsta skall bo på samma
ställe, för att få vara med dem."

"I hvilken stad?" frågade jag.

"Det vet jag icke", sade han; "men se der står
husmamsellen, kanske hon vet något."

Jag skyndade till henne, som blef glad att få se
mig; hon berättade att frun dött ett par dagar efter
mitt försvinnande, som hon uttryckte sig, och att
de stackars barnen gråtit mycket. Lilla Ada hade
oupphörligt talat om mig, och trott mig vara död,
emedan jag hvarken kom, ej heller skref, ty mitt
andra bref hade icke heller kommit fram. Hvar de
unga flickorna skulle komma att vistas, derpå hade
icke hon reda; deras morbror hade varit mycket god
och hållit hjertligt af sina systerdöttrar.

Nu var min trefnad i Stockholm slut. Jag längtade
efter våren, för att försöka få rätt på dem; hvad
tänkte Anna om mitt uppförande? Isynnerhet sedan
hon visste, att jag icke var död? Dessa sorger,
kanske äfven förkylning på resan, gjorde mig sjuk
och vintern var mycket sorglig för mig.

Första resan, som Nordstjernan gjorde till Stettin,
följde jag med och for sedan till Schweitz och
forskade vid alla läroanstalter; men förgäfves. Anna
och hennes systrar voro försvunna, och då jag kom hem
om hösten, var jag ännu olyckligare, än förut, då jag
åtminstone haft hopp. Jag blef dyster och sluten,
och lefde blott för mina sjuka; min ungdomsglädje
hade flytt och jag såg nu öfverallt blott skuggor.

Så försvunno sju år; min broder var redan brukspatron
och hade en liten söt hustru. Min moder skref och
frågade om hon icke snart skulle också få se min maka;
men ännu hade jag icke sett någon, som kunde utplåna
Annas bild ur min själ.

Jag hade åter gjort en utländsk resa, och efter ett
år hade jag återvändt till Sverige. Jag var en afton
på spektaklet, för att få höra Louise Michal, hvilkens
röst alltid påminte mig om Annas; framför mig i logen
satt en herre och ett ungt fruntimmer; troligen ett
ungt äkta par. De talade fransyska, eller egentligen
han, ty hon gaf endast korta, lågmälda svar, som jag
icke hörde; hon var klädd i en hvit kasimirskappa,
och hade på håret ljusblått flor med hvita mossrosor.

Alltid hafva dessa blommors åsyn gjort mig vemodig,
alltid hafva de påmint mig om min förlorade
ungdomsbrud; så äfven denna gång.

Louise Michals toner förökade mitt vemod. Den sista
tonen hade förklingat; alla reste sig, för att gå,
äfven den unga damen -- der stod Anna med liljehvita
kinder framför mig. Jag mer raglade, än gick ur logen,
och stödde mig mot väggen i gången. Den unge mannen
gick före henne, men vände sig i dörren och sade på
fransyska:

"Min Gud, mår du illa, min älskade! du blir så blek?"

Anna rörde läpparna, men intet ljud hördes; under det
betjenten hjelpte henne med kappan, fästade hon sina
stora själfulla ögon på mig och tappade sin bukett,
jag vet ej om med afsigt eller våda; jag såg, att
det var hvita mossrosor. Hon 
tog sin mans arm. Jag tog upp buketten och följde tätt efter 
dem; jag hörde betjenten ropa legationssekreteraren B:s vagn. 
Döm om min öfverraskning, jag hade ju läst detta namn på 
visitlådan i första våningen af det hus, deri jag sjelf bodde!

En tid förflöt, som jag helt och hållet förbigår; jag 
sammanträffade aldrig med första våningens invånare; om jag 
ej haft de vissna rosorna qvar, så skulle jag ansett allt som 
en sorglig dröm.

Sent en afton, som jag nyss var hemkommen, hörde jag 
en vagn häftigt körande på gatan, vagnen stannade utanför 
huset; sedan hördes buller och spring i porten och trapporna. 
Jag höll just på att kläda af mig, då det klappade på min 
dörr, och då jag öppnade stod legationssekreteraren B. der.

"Ursäkta, herr doktor!" sade han, "min hustru har länge 
varit sjuk, men i afton har hon blifvit mycket sämre, och 
vår läkare var icke hemma; skulle herr doktorn vilja vara god 
och komma med och säga hvad som bör göras?"

Jag svarade: "genast, blott jag får utbyta nattrocken!"

Han bockade sig och flög utför trapporna, jag följde 
honom straxt efter.

En betjent öppnade tamburdörren, i salongen stod en ung 
dam, som vid mitt inträde vände sitt tårbedränkta ansigte mot 
mig; det var Anna, lifslefvande sådan jag såg henne den sista 
aftonen på villan, icke blek som de två sista gångerna, jag 
sett henne, utan strålande af ungdom och hälsa. "Anna!" 
utropade jag förvånad; "nej", svarade hon, "icke Anna, utan 
Ada, kom! skynda till min stackars syster." Hon förde mig 
genom en rad rum in i en praktfull sängkammare; der låg 
Anna lika hvit, som den kudde, hvarpå hennes hufvud 
hvilade sig. Intet annat ljud hördes, än hennes makes qväfda 
snyftningar; jag såg genast, att det icke var mycket att göra, 
men jag försökte ändå allt, som vetenskapen ingaf mig. 
Slutligen såg hon upp, igenkände oss och smålog åt oss alla; tog 
min och Adas hand, lade dem tillsammans, räckte den andra 
handen åt sin man, drog en lätt suck och dog.

Två tårar rullade hastigt öfver Hennings kinder.

"Stackars Henning!" sade Harald, tryckte vännens hand, 
och en lång stund gingo de tigande bredvid hvarandra.

"Se här!" utbrast Henning, "här är det, som jag var 
förridare för de små flickorna; här är diket, deri lilla Ada 
vrickade sin fot -- och der synes villan."

"Ack, så trefligt", sade Harald, "riktigt förtjusande, 
låtom oss gå alldeles förbi henne, så att jag riktigt får beskåda 
det täcka stället, alldeles som du beskrifvit det; det är också 
nu fullt af blommor, men se der, på verandan står en ung 
dam, en skönhet, se sådana präktiga svarta lockar, och sådana 
ögon sedan; aldrig jag såg i Italien någon vackrare flicka. 
Ah! nu försvann hon!"

"Kanske skola vi gå in?" sade Henning, "jag är vän i 
huset, nu också."

"Ack, ja!" ropade Harald lifligt.

De inträdde och Harald såg icke en, utan två unga 
damer, den ena strålande af sydländsk skönhet och den andra en 
af nordens ljufva ljuslockiga döttrar.

"Doktor Harald G., min bäste vän", sade Henning, "och 
lilla Ada! min hustru sedan en vecka. Ellen, min hustrus 
syster."

Gud ske lof, tänkte Harald, i det han bockade sig, att 
Henning tog det der blåögda barnet och lemnade den 
svartlockiga tärnan qvar åt mig.

*



Skara Domkyrka.

Domkyrkan i Skara.

Bland städer i Sverige, och särskildt i Götalandet, kan 
Skara göra anspråk på ett utmärkt rum, så väl med anledning 
af sin ålder som på grund af sina historiska minnen. 
Om än orten sjelf icke varit någon helig ort, -- en derivation 
af dess namn vill dock härleda detta från det gamla ordet 
Skurd, ett tak eller ett kapell öfver någon hednaguds bild, -- 
så befinner staden sig likväl på hedniskt-klassisk mark och i en 
nejd, rik på minnen från hednatiden. I dess grannskap stod 
Gudhem, den urgamla götiska nationalhelgedomen, "med tusende 
gudar"; strax derinvid hölls vid Götala Alla Götars ting, 
motsvarande Allshärjartinget vid Upsala; icke långt derifrån lågo 
de gamla borgarne Jarlaqvist och Skaraborg samt Husaby, alla 
tre urgamla säten för konungar och höfdingar. Det kan 
sålunda icke förundra, om redan tidigt här uppstod en 
Ill. M. JACKSON, scSjön Fusaro, Virgilii "Lethe".
handels- och marknadsplats, och om man än icke vill igenkänna det 
sedan så kallade Skara i det Skorio, som förekommer i Gunalög 
Ormstungas saga, så vet åtminstone Sturleson att omtala 
en köpstad "at Skörum", hvilket namn sannolikt icke kan jäfvas 
såsom liktydigt med hvad vi kalla Skara och som en 
föregångare till denna stad.

Denna köpstad var till och med en tid hela Götalandets
hufvudstad och blef detta genom den första kristna
konungen, Olof Skötkonung. Döpt i Husaby källa,
trifdes han helst i det redan till stor del kristnade
vestgötalandet och lät inreda sin egen borg i
Husaby till domkyrka, sålunda säkerligen den äldsta
domkyrkan i Sverige. I Husaby, vid domkyrkan bodde
också biskopen, dock blott tills vidare, eller till
dess den redan af konung Olof påbörjade domkyrkan i
Skara skulle bli färdig. De konungar af vestgöta ätt,
som sedan herrskade, dels öfver hela sveaväldet, dels
endast öfver Westergötland, hade sedermera sitt säte
på de Skara omgifvande borgarne, och staden tillväxte
i rikedom och anseende, äfven sedan konungarne flyttat
sitt residens derifrån, detta hufvudsakligast genom
sitt biskopssäte, sin domkyrka och sitt läroverk.

Vi kunna icke här inlåta oss med en närmare
redogörelse för den urgamla stadens öden. En
skådeplats för talrika konungamöten och
riksförsamlingar, prunkande med sina i närheten
belägna slott, Jarlaqvist, Skaraborg och Götala,
till hvilka Gustaf Wasa ytterligare lade ett,
hvilket fulländades af konung Johan, men nedbrann
1612. Rikt försedd med kyrkor, -- de uppgifvas
hafva varit icke färre än åtta till antalet, -- med
kapell och kloster (de förra 6, de sednare endast
2), stod staden länge i blomstring och välmakt,
tilldess slutligen de arga fejderna mellan Sverige
och Danmark beröfvade äfven denna gamla stad dess
uråldriga herrlighet, hvilken pjönk i gruset för
danskarnes mordbrännarefackla. Svårast härjades
staden af Christian IV, som der icke qvarlemnade
mer än domkyrkan och ett hus vid torget samt några
smärre byggnader, men sjelf var nära deran att blifva
straffad för detta nidingsverk och att blifva fångad
af de raska vestgötaryttare, som under Jonas och
Stånks befäl midt under branden störtade in i staden
och tappert höggo löst på fienden. Konungen undkom
dock, ehuru med knapp nöd och, som det påstås, genom
förräderi af svenska fältöfversten Jesper Mattson
Kruus. Emellertid kunde Skara aldrig mer återvinna
sin fordna glans, och det råd, som redan gamle kung
Gustaf gifvit dess borgare att flytta sin stad till
det 2 mil derifrån belägna Hornborg, höll på att
bli förvandladt till befallning af den barske Carl,
som dock lät beveka sig att afstå från sin plan genom
åsynen af den ärevördiga domkyrkan, hvilken, helgad åt
jungfru Maria, dock af honom med sidovördnad benämdes
helt enkelt för "Maja". Numera bebodd af omkring två
och ett halft tusen menniskor, har det fordom lysande
Skara qvar endast sin domkyrka och sitt läroverk,
ett seminarium för folkskolelärarinnor och Sveriges
äldsta veterinärläroverk, grundlagdt 1775 af den
förtjente prof. Hernqvist.

Jemte sin biskop äger Skara också qvar sin domkyrka,
dock i våra dagar ansenligen reducerad från den prakt,
hvarmed hon prålade ännu 1719, och med hvilken vår
teckning föreställer henne. Nu äro de höga spirorna
på hennes torn borta, hennes utbyggda chor försvunnet
och ersatt med en platt gafvelmur, som eger blott ett
enda fönster; till och med hennes inre är, -- såsom en
utländsk resande anmärker, -- bokstafligen rensopadt
från alla de prydnader, som eljest finnas i kyrkor,
så att "Calvin här skulle gnugga händerna af glädje;
men Luther skulle ogerna se det."

Det sades i det föregående, att domkyrkan i Husaby
endast var provisorisk och skulle hafva denna
värdighet blott till dess dômen i Skara blifvit
uppbyggd och färdig. Grunden till domkyrkan i Skara
lades också redan år 1020, och hon är sålunda jemnårig
med Lunds katedral; men af denna äldsta kyrka qvarstår
nu ingenting, om icke möjligen grunden, emedan redan
biskop Ödgrius lät år 1132 nedrifva den gamla kyrkan
och uppföra en ny, hvilken inom 20 år, med konung
Sverkers och presterskapets bistånd, stod så färdig,
att hon kunde invigas. Detta skedde år 1151, och
kyrkan helgades
då åt Jungfru Maria. Hon är byggd i form af ett
latinskt kors, hvilar på 18,000 pålar af asp, såsom
sägnen lyder, och är uppförd af sandsten, hvilken,
enligt ett påstående, skulle vara hitförd ända från
Norge, -- en uppgift, som dock torde böra lemnas i
sitt värde, enär det på vida närmare håll, öster om
Hornborgasjön, finnes sådan sandsten, hvaraf flera
andra kyrkor i Skara stift äro uppförda. Kyrkans längd
är nu 192 fot, tvärskeppets 101, höjden och bredden
nära 60. De nu qvarstående tornen äro hvardera 107
fot höga. Stilen är till en del rundbågig, till en del
spetsbågig, och kyrkans grundtal är 6. Grundqvadraten,
d. ä. den punkt, der lång- och tvär-skeppen skära
hvarandra, håller 34 fot på hvarje sida. Kyrkans
längd skulle sålunda hafva varit 6 gånger 34 eller
204 fot, ehuru hon nu håller blott 192: det öfriga
tillhörde det nu försvunna choret, som hade 3 fönster
på hvardera sidan. Kyrkans ingångar äro 3, hennes
hvalf uppbäres af 12 pelare, 6 på hvardera sidan,
och mot fönstren svara pelarnes mellanrum. Af kyrkans
7 torn återstå nu endast de bägge största, dock utan
spiror, och tvänne smärre på östra gafveln. Det stora
tornet öfver korset förstördes i 1719 års brand; de
bägge små tornen vid vestra gafveln borttogos 1799.

En af Skaras äldre biskopor, Brynolf, skref i
trettonde århundradet en liten rimkrönika om sina
företrädare, bland hvilka flera voro engelsmän --
ett bevis på det nära sambandet i äldre tider
mellan svenskarne och deras stamförvandter på
britiska öarne. Han berättar också, att, när Skara
kyrka byggdes, gaf "hvar bonde dertill 5 penningar
blå" (silfvermynt, -- en ansenlig byggnadshjelp på
den tiden), ehuru skatten utgick in natura med 3
skeppor korn eller 7 skeppor hafra och fortfor
i långliga tider derefter. Om Brynolf sjelf,
hvilken beskrifver åtskilliga bland sina engelska
företrädare som prydnader för sitt stånd och för
menskligheten, berättas det, att han, en son af
den mäktige vestgötalagmannen Algot och en man,
som förfäktade sin andeliga makt med sådan kraft,
att den mäktige konung Magnus Ladulås sjelf måste
förödmjuka sig inför honom, dock varit en snål
och girig man. Vid en inträffad missväxt, då en
mängd folk dog af hunger, begaf han sig undan till
sitt slott Leckö och lemnade folket åt dess öde. Då
samlade hans far, Algot Lagman, de hungrande bönderna
och förde dem på båtar öfver till Leckö. Med häpnad
såg biskopen sin far anlända i spetsen för en skara
eländiga män, qvinnor och barn, som samlades kring
hans rikt fyllda lador. Men Algot sjelf trädde
upp inför sonen i dennes furstligt utsmyckade sal,
tillrättavisade honom skarpt för det han, folkets
herde och den rikaste mannen i landet, icke ville
dela sitt bröd med den fattige, och befallde honom att
skaffa föda åt dessa; sjelf skulle han draga försorg
för de öfriga. Emellertid torde biskop Brynolf icke
hafva bland Skara bispar varit den ende, som var
"en klok och penningegömsk man", ty om en af hans
företrädare, biskop Bengt, berättas det, att vid
hans död hans enskilda förmögenhet uppgick till 5
pund silfver samt 20 hästbördor med silfverkärl,
djurshorn, kläde och gråverk. Denne Bengt, kallad
den Gode och härstammande från Bondeätten, var
dock icke betänkt på sin egen fördel allena, utan
uppdref domkyrkans förmögenhet så, att hon hade 19
hemman och 100 landbönder, samt skänkte till henne
icke allenast reliker i "kostlige helgedomskar",
utan derjemte en dyrbar Bibel från England samt
en altartafla för högaltaret, hvarförutom han lät
uppföra kyrkans södra chor. Ett annat chor, kalladt
S:t Eriks, uppfördes af en bland Bengts efterträdare,
biskop Sven af slägten Sture (1436-1449).

Domkyrkan, som lidit mycket genom danskarnes
härjningar, t. ex. 1551, då hon stod utan tak i
hela fem år och blef fullt iståndsatt först 1586,
då konung Johan skänkte henne en ny altartafla,
samt 1612, och likaledes genom eldsvådor, såsom
1719, då hon förlorade torn, tak och klockor m. m.,
ehuru innanredet räddades genom d. v. syslomannen,
mag. Hasenmüllers rådighet, har sedan blifvit
reparerad åtskilliga gånger och den företer nu både
till det yttre och inre en vördnadsbjudande anblick,
fastän perspektivet förlorat ansenligt genom det
borttagna chorutsprånget. Predikstolen prydes
af apostlarnes bilder; den af kon. Johan skänkta
altartaflan ersattes 1663 af en annan, skänkt af fru
Brigitta 
Hästhufvud, född Kafle, men hvilken likaledes blifvit
borttagen och ersatt med ett stort fönster;
orgelverket har i sednare tider blifvit renoveradt,
och i de stora fyrkantiga tornen hänga kyrkans fyra
klockor. Bland monumenter i kyrkan, -- der det påstås,
dock utan säkerhet, att Olof Skötkonung skall hafva
blifvit begrafven, utmärker sig minnesvården öfver
Erik Soop, som vid Dirschau blef slagen till riddare
af konung Gustaf den Store, men vid Stuhm, 1629,
räddade konungens lif derigenom, att han skjöt ned en
polack, som redan höjt sabeln för att gifva Gustaf
Adolf dödshugget. Soop skaffade derefter konungen
vadrum med sina vestgötaryttare, hvilkas öfverste
han var. På monumentet, som består af marmor och
alabaster, föreställes denna och andra hans bedrifter;
sjelf hvilar han under ett hvälfdt tak, uppburet
af 8 kolonner, klädd i full rustning, bredvid sin
fru, på en sarkofag, å hvars framsida man läser, att
här hvilar herr Erik Soop till Biurum, Sjögerås och
Säfstaholm, död d. 15 Mars 1632, samt hans husfru Anna
Posse. Liken ligga emellertid icke under monumentet,
-- ett verk af Peter Keiser från Amsterdam, --
utan i en bredvid befintlig utbyggnad, framför
hvilken man ser bilder af Mars och Bellona. --
Ett annat monument, af brun marmor, befinnes vid
södra dörren, der familjen Hästhufvud har sitt
grafchor. Minnesvården är uppsatt öfver guvernören
i Riga, Anders Eriksson Hästhufvud, hans båda fruar
och dotter. Bland öfriga i kyrkan begrafne märkeliga
män böra nämnas riksråderna Johan Åkeson Tott, Erik
Eriksson Gyllenstjerna, biskop Jakob Johansson Gothus
m. fl.

Ätterna Soop och Hästhufvud hafva genom sin
frikostighet försett kyrkan med hennes största
dyrbarheter: en kalk af guld, besatt med 60 diamanter,
och dertill hörande paten, tillsammans vägande 58
lod och skänkt af Erik Sopp samt en vinkanna och
ett dopfat af silfver, vägande tillsammans 352 lod
och skänkta af Anders Eriksson Hästhufvud samt hans
fru Brita Kafle. Dessutom eger kyrkan silfverstakar,
kalkar och flaskor m. m. af silfver, mycket taget i
polska kriget, likasom guldkalken i det tretioåriga.

Skara domkyrkas sigill visar en nyckel
och en palmqvist, lagda i kors.Th.

*



Sjön Fusaro.

Vid Bajä's herrliga kust, några mil från staden Neapel, 
ligger den lilla staden Puzzuoli, hvilken ofta besökes af 
lidande, de der vilja njuta af den särdeles helsosamma 
sjöluften. Midtemot Puzzuoli sträcker sig långtut en grön udde, 
hvars yttersta spets slutar i en klipp-pyramid, Cap Misenum. 
Från det sednare upptäcker blicken i ett aflägset fjerran 
bergen på den berömda ön Ischia. Far man från Puzzuoli i 
motsatt riktning öfver Bajä-golfen, så är första punkten, som 
fängslar den resandes uppmärksamhet, sjön Fusaro, Virgilii 
"Lethe". Den är belägen endast en kort sträcka från 
kusten, men dess spegel står icke i förbindelse med Bajä-golfen, 
utan med Medelhafvet, på andra sidan om udden. Sjön 
Fusaros omgifningar äro dessutom berömda för det här 
växande, redan af Horatius besjungna Falerner-vinet. Den 
fredliga stillhet, hvilken nu råder vid golfen, bildar en påfallande 
kontrast mot de i forntiden vid dess stränder af de romerska 
kejsarne firade orgier och begångna brott, ty det var här 
som Nero lät mörda sin egen mor. Dessa minnen utplånas 
likväl snart genom ett besök vid sjön, och den noggranna 
beskrifning, Virgilius i sin Aeneid gifver öfver densamma, 
kommer oss nästan att tro, det vi här befinna oss vid den 
från de homeriska sagorna bekanta ingången till skuggornas 
rike. Ovilkorligen försätter man sig in i den mytologiska 
tidsåldern, ty vi befinna oss i det omedelbara grannskapet af 
Styx, Cocytus och de Elyseiska fälten samt föreställa oss i 
andanom lifligt Acheron och de fördömdas, utan ära, 
kringirrande själar. För närvarande är sjöns romantiska förtrollning 
totalt försvunnen och i dess stilla vatten fånga fiskare, 
för gourmandernas taffel, välsmakande ostron och fiskar. I 
stället för de kringirrande andarne drifva hjordar af prosaiska 
svin sitt oväsen i de sjön omgifvande täta skogsdungarne. 
Under den nuvarande regeringen är jagten frigifven, och den 
på vår illustration till venster ur sjön uppstickande villan 
bildar ett rendez-vous för de furstliga jägarne, hvilka efter 
sina mödor förfriska sig med det nedlagda vildbrådet, den 
fina fisken och de herrliga ostronen. Efter sagan, skall 
fordom en vulkan ha intagit det ställe, der nu sjön Fusaro 
utbreder sin spegel, och denna förmodan vinner en viss 
sannolikhet genom det factum, att år 1838 en ofantlig mängd 
ostron och fiskar dödades af de ur bottnen frambrytande 
giftiga gaserna. Rundt omkring sjön finner man ännu en mängd 
gropar och ruiner af fornromerska villor, hvilka erinra om de 
odödliga namnen: Cicero, Horatius och Virgilius.

*



Orans resäfventyr.

 (Forts. fr. sid. 140.)

Det som ådrog sig min uppmärksamhet och var något
alldeles nytt för mig, liknade ett sakta krafsande
och kom från vrån, der mina skor stodo. Någonting
krafsade på mina skor. Långsamt och tyst reste jag mig
upp till hälften, så att jag med en enda rörelse kunde
fatta tag i skorna, och i denna ställning lyssnade jag
efter, om bullret skulle förnyas. Efter en temmeligen
lång stund hörde jag ånyo samma krafsande, egendomliga
ljud.

"Ha!" mumlade jag för mig sjelf. "Inkräktaren är en
råtta, och en råtta till, som gnager på dina skor."

Fastän dessa i min nuvarande belägenhet just ej voro
af någon särdeles nytta, kunde jag likväl ej tillåta,
att de på ty sätt slutade sin jordiska bana, hvarföre
jag reste mig upp och gjorde en snabb rörelse, för
att fånga krabaten.

Detta lyckades dock icke, men tyckte jag mig höra,
att djuret verkställde sitt återtåg genom en öppning
mellan bränvinsfatet och skeppsbjelkarne. Då jag
undersökte skorna, fann jag till min harm, att halfva
öfverlädret på den ena redan var bortgnaget. Sedan
jag emellertid bringat skorna i säkerhet, sträckte
jag ut mig ånyo, för att sofva, men länge hade jag
ej slumrat, innan jag åter väcktes af en egendomlig känsla. 
Det föreföll mig nämligen, som om en tingest med stor
hastighet sprungit öfver mina ben. Jag låg stilla
och lyssnade. Ändtligen märkte jag på den lätta
rörelsen af ett stycke tyg, som betäckte mina ben,
att någonting sprang omkring derpå. Allt närmare
rörde sig tyget, tills jag tydligen kände, att ett
djur kröp öfver mina fotknölar och derpå marscherade
uppåt låren. Det tycktes mig temmeligen tungt, för att
vara en råtta, men huru som helst, nu eller aldrig
var tiden inne att fånga störaren af min nattliga
frid. Och ned foro mina utsträckta fingrar, för att
hugga tag i djuret, men hvilken gemen upptäckt! I
stället för en af de små möss, jag inbillat mig,
hvilade min hand på kroppen af ett djur, nästan lika
stort som en kattunge! Hvad det var, kunde ej längre
dragas i tvifvelsmål: en ofantlig råtta, och i samma
ögonblick mina fingrar berörde den glatta pelsen,
hade hon med sina skarpa tänder nästan genombitit min
tumme, på samma gång hon utstötte ett pipande skri.

Jag drog fingrarne så hastigt som möjligt undan och
lät djuret undslippa. Min tumme blödde och värkte
häftigt. Sedan gammalt hade jag hyst afsky för råttor,
och deras sällskap var mig så mycket oangenämare, som
jag visste, att de bruka anfalla menniskor och djur.

Tanken på huru jag skulle kunna blifva min otäcke
sällskapare qvitt, höll mig vaken. Jag funderade
på, om det icke skulle finnas något sätt att skydda
mina fingrar, och ändtligen föllo mina tankar på
skorna. Om jag stucke händerna i dem, erhölle jag
tillräckligt skydd mot de skarpa tänderna, och kunde
jag endast få djuret under sulorne, visste jag mig
ega styrka nog att qväfva det. Jag ställde skorna
i ordning och kröp i närheten af den springa, genom
hvilken råttan skulle komma. Alla andra öppningar hade
jag stoppat igen. Nu hörde jag henne ganska tydligt
springa omkring, och medan jag pressade tröjan in i
hålet, för att afskära återtåget, kände jag djuret
ett par gånger springa öfver mina ben. Derpå stack
jag händerna i skorna och sökte få råttan under dem,
hvilket dock ej lyckades, enär det mjuka underlaget
vållade, att hon ständigt kom undan och slutligen
kilade under byxorna uppför mina ben. Genast kastade
jag bort mina provisionela handskar och grep råttan,
just som hon hunnit upp till knät. Här kunde jag hålla
fast kräket, oaktadt det mest förtviflade motstånd,
hvilket dock var fruktlöst, enär jag fått tag om dess
hals, som jag icke släppte, innan djuret var strypt.

Förliden natt hade jag knappt fått en blund i
mina ögon, men nu hoppades jag med skäl få sofva
ut. Dock huru skulle jag icke blifva gäckad i min
väntan! Ännu hade jag ej hunnit insomna, innan ett
buller förspordes och ett ögonblick sednare kände jag
ett djur springa öfver mina höfter. Jag for genast
med handen mot stället och kände till min fasa ännu en
gång en stor råtta, hvilken, så snart den rördes vid,
tog till flykten, ut genom springan mellan faten. Utan
tvifvel, tänkte jag, är detta honan till den jag
dödat och kommer för att söka sin utkorade.

Öfvertygad härom, satte jag mig tätt invid öppningen
och lyssnade. Efter få minuter hörde jag pipandet af
en råtta utanför och fortfarande samma krafsande och
spring som förut. Resultatet af mina efterforskningar
var ingalunda uppmuntrande, ty man kan tänka sig min
förskräckelse, när jag upptäckte, att i stället för en
råtta, en hel skara af dessa afskyvärda och rofgiriga
djur var innesluten i mitt gemak! Jag fick fatt i
mina skor och slog med dem omkring åt alla sidor,
så att det ändtligen lyckades mig att för tillfället
drifva hela det snygga bandet på flykten.

En herrlig utsigt, tänkte jag för mig sjelf, ty nu
erinrade jag mig ha hört, att många fartyg hvimla af
denna ohyra, hvilken i skeppsrummets många vinklar och
vrår finner ett säkert tillhåll. Dessa skeppsråttor
äro kända under namnet "norska råttor", ty man tror,
att de först genom norska fartyg kommit till England.

Westindiens hamnplatser, såväl som Nord- och
Sydamerikas kontinenter hvimla af dem samt betraktas
på några af dessa ställen som ett sådant plågoris,
att myndigheterna periodvis utfäst en "råttpremie"
till deras utrotande.

Några minuter satt jag der, utan att veta, huru jag
skulle bete mig. Ändtligen fattade jag beslutet att
åtminstone förskaffa mig en lugn natt och tillstoppade
sålunda alla de öppningar, genom hvilka en råtta
möjligen kunde tränga sig igenom, hvarefter jag lade
mig ned och insomnade, oaktadt råttor och endast
råttor ständigt föresväfvade mig i mina drömmar.

Följande morgon hemtade jag ur kistan ännu ett stycke
tyg och tillstoppade dermed på det omsorgsfullaste
alla hål. Men då jag ville öppna mitt skorpmagasin,
anmärkte jag, att svårighet uppstått för ett
beqvämt åtkommande af detsamma, just genom hålens
tillstoppande, hvadan jag på en gång tog ut ett förråd
för flera dagar.

På det sättet förflöto flera veckor; när vädret var
lugnt -- och det höll sig länge så -- kunde jag höra
djuren der ute, huru de väsnades mellan kistor och
balar samt då och då levererade hvarandra en anständig
batalj.

Det skorpförråd, som jag upplagt i mitt fängelse, då
jag barrikaderade mig mot råttorna, var ändtligen
slut. Sålunda var det tid att ånyo öppna min
spiskammare och hemta mig frisk proviant.

Då jag gjorde mig i ordning att verkställa detta,
vaknade en egendomlig farhåga i mitt sinne. Mina
fingrar darrade, när jag drog bort tyget från springan
och ännu mera, då jag med händerna for ned i kistan.

Barmhertige himmel, kistan var tom! Nej, icke tom, ty
då jag stack handen djupare ned, stötte jag på något
mjukt och platt -- en råtta. Djuret sprang plötsligen
åt sidan, men då jag trefvade på ett annat ställe,
var der åter en råtta och omigen en; kistan tycktes
formligen vara uppfylld med råttor i stället för
skorpor, så tätt voro de packade bredvid hvarandra.

Resultatet af min upptäckt var, att råttorna nästan i
grund förstört mitt proviantförråd, ty de söndergnafna
bitar, de vedervärdiga röfrarne lemnat qvar, räckte
måhända knappt för en vecka.

Det var en tröstande utsigt -- en utsigt att hungra ihjäl.

Bittert ångrade jag nu min försumlighet att icke
bättre ha satt mina förråder i säkerhet, men nu var
det för sent. All ånger kunde ej godtgöra det redan
skedda.

Den bedöfning, hvilken följde på upptäckten af
min förlust, gjorde mig en lång stund oförmögen att
tänka redigt. Emellertid skimrade hoppet så småningom
fram. En tanke, som i viss mån lugnade mig, var den:
har du funnit en skorplår, hvarföre skulle du icke
kunna upptäcka en till? Här gällde det blott att
gripa verket an.

Rörande planen, kunde jag icke länge tveka. Det fanns
endast ett medel: min knif. Medelst denna beslöt jag
bana mig en väg genom godsbalarne och kistorne, i
hopp att stöta på någon, som innehölle ätbara saker.

Jag låg på knä, med knifven i hand, färdig att
utföra mitt beslut; men dessförinnan uppsände
jag en bön, en innerlig och ödmjuk bön, till Gud,
hvilken ju redan mera än en gång utsträckt sin hand
till min räddning. Jag bad om ledning, om kraft,
om framgång. Att min bön blef hörd, behöfver jag
knappt tillägga, ty annars vore jag ju ej vid lif,
för att berätta det.

Min afsigt var att först och främst arbeta mig
igenom klädeskistan, för att få reda på, hvad som
fanns bakom den. För detta ändamål måste den tömmas,
dock var detta ett ingalunda lätt arbete, ty styckena
voro utomordentligt hårdt sammanpackade.

Då jag på det sättet kröp omkring på armar och ben,
än släpande med mig ett stycke kläde, än med tomma
händer, hade jag en påfallande likhet med en fram
och tillbakakrypande myra, hvilken insamlar sina
vinterförråder, och långa timmar igenom var jag lika
så ifrig, som något af dessa arbetsamma djur.

Efter det kistan var tömd, fattade jag knifven, för
att genombryta baksidan och fastän jag måste arbeta
flera timmar, uppnådde jag ändtligen mitt ändamål. Jag
lade mig på ryggen, spände klackarne mot brädet och
fann till min stora glädje, att det gaf efter. Sedan
jag skjutit det åt sidan, fann jag en annan packlår,
hvars storlek jag med fingrarne undersökte så godt sig
göra lät i mörkret. Omfånget tycktes vara detsamma som
klädeskistans och hopfogad af samma grofva ohyflade
bräder. Utan tvifvel innehöll också denna tyger, men
oaktadt jag kände mitt hopp bittert sviket, företog
jag likväl en närmare undersökning och resultatet
var hvad jag väntat -- kistan var full med ylletyg.

Jag var nu mycket trött och behöfde hvila. Kistan
var stor nog, för att utsträckt kunna sofva deri;
emellertid var min sömn hvarken angenäm eller tung,
ty luften var nästan qväfvande. Icke destomindre fann
följande dag mig ånyo vid arbetet, hvilket företogs i
en annan riktning, nemligen genom ena ändan på kistan,
i stället som förut från sidan.

Efter ett långt och tröttsamt arbete lyckades det mig
att få löst ett af ändbrädena. Något mjukt låg bakom
och som det snart visade sig, utgjordes innehållet
af linne, så hårdt packadt, att alla mina krafter ej
skulle räckt till att draga ut ett enda stycke.

(Forts.)

*


På Hafvets botten.

Till och med en sagoberättare, under hans
äfventyrligaste fantasier, vore icke i stånd att
utkasta en bild af den verld, till hvilken växt-
och djur-riket inom oceanens ofantliga bäcken
gestaltar sig. I detta vattnets element, som
intager två tredjedelar af hela jordytan och på
hvars djup solljuset endast vilkorligen utöfvar något
inflytande, hvimlar det af bizarra forme samt ovanliga
figurer, tillhöriga det animala, icke mindre än det
vegetativa lifvet, och liksom etherns och luftens
element endast har en ringa samt mödosam tillgång
till vattenverldens organismer, så äro desslikes
ljudvågorna bannlysta derifrån. Ingen ton vibrerar
genom denna hemlighetsfulla verld, intet glädje-
eller ångestrop banar sig väg genom Neptuni rike,
intet ljud af klagan eller fruktan för döden, --
och likväl är hafvets otaliga befolkning nästan
uteslutande bestående af rofdjur, hvilka, inbegripna i
en outtröttlig och ömsesidig förföljelse, med glupska
käftar uppsluka sina grannar.

Då vetenskapens allt längre fortgående forskningar
intränga till och med i oceanens djup, i afsigt att
upplysa oss om den der existerande underverlden,
så låter äfven för en
blick i det heliga och hemlighetsfulla hafvet,
"stamlandet för allt jordiskt", en bestämdare
ståndpunkt upptäcka sig. Själens längtan efter ljus
fasar icke mera tillbaka, såsom i gamla tider, för
vidrörandet af det allraheligaste, utan åstundar
djerft att:

 "allt djupare och städse djupare få skåda, 
 hvad gudarne betäckte med natt och med fasa." 

Ty tanken är Asa-Thors bälte, som gör menniskoanden tre 
gånger starkare och hvilken, i medvetande af dess kraft,
låter handlingens hammare falla allt hårdare och hårdare.

Låtom oss sålunda med våra tankars dykareklocka stiga
ned i oceanens kristall och taga en öfversigt af
hafsvågornas vidsträckta område.


Perlmusslan.Bernhardiner-Kräftan.


Hafvets botten har sina berg och vilda dalar,
uppfyllda af sammansvämmad rullsten, af
skeppslemningar samt möglande mennisko- och
djur-kadaver. Här ligger öfverdragen med gyttja
och kalk den grönaktigt skimrande kanonen samt den
gedigna guldtackan från Perus eller Kaliforniens
bergverk bredvid förstäfven af det för länge sedan
sjunkna vraket, ur hvilket kaptenens dödskalle ännu
framgrinar. Fredligt förkalkas harpunen bredvid
hvalross-tanden; i de indiska 
sidenbalarne husera hundratals fiskfamiljer, under det
att högt uppöfver dem flyta de stilla hafsströmmarne
med deras billioner oändligt små infusionsdjur
och mollusker, de ofantliga fiskstimmarne, jemte
vattenverldens otaliga hyenor och schakaler, ända
till hafvets jätte, hvalen. På ett ställe brusar
hafvet mot sällsamt formade klippor, på ett annat
framvältrar det sig förtretligt öfver oändliga,
skimrande sandöknar, och på ett tredje återigen
kretsar det omkring sjöns tångpalmer samt lyssnar
öfver en milsdjup afgrund, liksom fruktade det för det
allt för häftiga nedstörtandet af dess vattendroppar i
nämnde helvete. Hafvet är lifvets outfyllbara graf,
liksom modern till allt jordiskt. Millioner och
återigen millioner hemgångna slägten multna redan på
dess mång' årtusenden gamla botten; hvarje sekund i
tiden låter i ett evigt, obegripligt flöde legioner
af varelser uppstå samt förgås i dess sköte -- och
hela det väldiga elementet genomtränges af Guds ande,
hvilken låter hafvets barn våga upp och ned. Rörelse
är öfverhufvud hafvets karakteristiska kännetecken,
och icke allenast stormens majestät, eller de väldiga
strömmarne, eller fenomenet af ebb
och flod gifver vattenverldens rörlighet
denna storartade prakt i företeelsen -- utan
densamma förlorar sig nästan i det underbara, det
hemlighetsfulla, när man betraktar lagen för de utan
återvändo upp- och nedstigande vattenpartiklarne,
hvilkas drifkraft värmen är.

Hafvet är elementet af ett lif, oändligt i alla
dess förhållanden, sådant som intet annat på
jorden. Hvarest vid Spetsbergens polarklippor ingen
mossa mera fäster sig, hvarthän ingen ren förirrar
sig och ingen isbjörn skickar sig till jagt, der
trifves ännu den jätteartade blås-tången, der hvimlar
det af infusionsdjur på milslånga sträckor. På en vidd
af en och en half qvadratmil färga dessa infusionsdjur
det ultramarinblå grönländska hafvet grönt och 100
fot ned i vattnet rör sig djur bredvid djur, medan
det i andra bugter af samma haf, tio breddgrader
långt, hvimlar af bruna meduser, af hvilka först
110,592 individer bilda en kubikfot. I närheten af
Tajomynningen är en 60 millioner qvadratmeter stor
sträcka betäckt af röda växter, som äro så små, att
först 40,000 millioner fylla en qvadratmeter. Hafvet
kring Ulloa vid peruanska kusten färgas af
infusionsdjur chokladbrunt, det vid Kalifornien af
samma tingestar purpurrödt; vid Kap 
Pilares betäcka de en rymd af 5 1/4 mils längd och
1 1/3 mils bredd; mikroskopiska växtceller färga
Röda Hafvet och bilda vid Bahia långa häckartade
bänkar. Sargassosjön i Stilla Oceanen intager en yta
af några breddgrader och består af ingenting annat
än i sällskap uppträdande växtslägten. Kapten Ross
uppdrog i Norra Polarhafvet från ett djup af 6,000
fot lefvande infusionsdjur, och skola desamma till
och med existera på ett djup af 12,000 fot, der de
ha att uthärda ett tryck om 50 atmosferer.

Hafvets djurlif emotsvaras af ett lika yppigt
växtlif; ja båda dessa stora klasser i varelsernas
kedja kompletteras ytterligare på det underbaraste
sätt genom en tredje, nemligen ett djur-växtlif
eller ett växt-djurlif. Framför allt i den tropiska
zonen, der vattnets genomskinlighet och solstrålarnes
intensitet är större än i den tempererade, är hafvets
botten öfvertäckt af den yppigaste vegetation i
de praktfullaste färger och växtformer och liknar
en jättelik blomsterskog af fantastiskt svajande
växter. Dess giganter utgöras af tångarter, hvilka
dubbelt öfverskjuta tropik-palmernas längd, liksom det
ofantligas måttstock öfvervägande råder i mångfaldiga
former af hafslifvet.

Ett moment af underbar verkan är fosforesceringen
eller det nattliga lysandet, hvilket hafvets invånare
till och med tyckas ha gemensamt med hafvet sjelft. En
helt ny fantastisk verld glänser fram i vattnen, då
nattens skuggor ingripa i sjöns djup. Mikroskopiska
meduser i otalig mängd börja att lysa och skimra
i de upp- och nedrullande vågorna, efter lagarne
af en nästan demonisk ljusbrytning. Fiskarnes
kroppar, framför dem bland andra en sex fots stor
silfverskifva, månfisken (Orthagoriscus mola), skjuta
hit och dit, och hela firmamentet tyckes ha sänkt sig
ned, för att frambringa en nattscen af upphöjd och
underbar verkan. Snart lyser hela hafvet, så långt
ögat når, i mild glans, och der fartyget genomskär
vågorna, der blixtra stjernor och ljusstrimmor i
kölvattnet och en skara halft upplysta kroppar, hajar
och delfiner, tumla sig omkring detsamma, i pilsnabba
satser omkretsande fartyget. Upphöjda haf, upphofvet
till skönheten, första upphofvet till kärleken! Guds
ande sväfvade vid tingens början öfver dina vatten
och en gång betäckte du det ofödda landet, som ännu
i dag, ända upp till de högsta bergstopparne, i
de förvittrade skal- och kalkdjursslägtena, låter
igenkänna dina infödingar.

Bland hafvets märkvärdiga invånare föreställa vi
våra läsare i noggranna afbildningar två underbara
varelser, som lefva på, i och af hvarandra,
Bernhardiner- eller eremitkräftan och perlostran, på
hvars skal en korall ur de långgreniga madreporernas
slägte fastsatt sig.

Närmare ingående på dessa hafvets djurarter, anmärka
vi först och främst, att parasiterna eller de djur,
som lefva på, i och af hvarandra, i hafsfaunan
erbjuda ett system af storartad fulländning. Vi se
i vår afbildning, på perlostrans öfre skal, en hel
korallbuske parasitiskt fastrotad, hvilken insög
osynliga atomer af sitt underbara näringsämne, på
samma sätt ur ostronskalet, som detta ur hafsvattnets
kalkdelar. Men parasiternas slägte bland skal- och
blötdjuren, hafvets mollusker och infusionsdjur,
ha uppnått sjelfva höjden af snyltgästhet, så
att detaljerna af dessa dunkla existenser försätta
iakttagaren i rättvis förvåning. Forskningarne af
en Lewes, Nordmann och van Beneden ha exempelvis,
rörande en parasit, Lernæa eller parasitkräftan,
bevisat, att honan inborrar sig i gälarne eller i
ögat på en fisk och derstädes på dennes bekostnad
gör sig goda dagar, under det att hanen lefver af
honan, alldeles som denna af fisken. Ja, hanen är
till och med lätt besatt med vorticeller, parasitiska
klockdjur, alltså trefald snyltgästhet.

Vi återvända till korallerna, denna hafvets
stenförvandta buskpark, hvilken smyckar bottnen på den
tropiska oceanen och hvarest de i de mest brinnande
färger skimrande marmorlika grenarne och qvistarne
bära lefvande blommor. Ur Indiska Oceanens flytande
kristall framskimrar denna vattenverldens förstenade
korallprakt, liksom sagoverlden i våra barnsliga
drömmar. Boskéer af meandriner och astréer omkransa
de löf- och bägarformiga grupperna af explanarierna,
genomkorsade af de mångfaldigt förgrenade
madreporerna, hvilka besitta dels fingerformiga,
dels stamartade grenar och än partielt utlöpa i det
sirligaste gallerverk. Koloriten är oöfverträfflig:
lifligt grönt omvexlar med brunt, eller skimrande
gult med rik purpurskugga af blekt rödbrunt ända
till djupaste blått. På ena stället beklädas de i
öfrigt kala klipporne med persikofärgade nulliporer,
genomväfda med det sirligaste elfenbenssnideri
af retiporerna; på andra svaja i gult och lilas
de gallerartadt genombrutna solfjädrarne af
gorgonierna. Bottnens silfveraktiga sand betäcker de
äfventyrliga gestalterna af skimrande sjöstjernor,
under det att sjö-anemoner, likt jättelika
cactus-blommor, strålande i de mest glödande färger,
på klippafsatserna utbreda sina kransar af tentakler
(känseltrådar). Kring korallbuskarnes blommor
leka hafvets kolibris, purpurfärgade guld- och
silfverfiskar, eller sväfva likt djupets andar sakta
hit och dit medusernas blåaktiga klockor, under det
att som en blixt plötsligt den fem fot långa, som
silfver gnistrande bandfisken (Lepidopus argenteus)
skjuter genom korallbuskarne.

Korallerna, af grekerna kallade "hafvets jungfrur",
bilda de af hafskalk uppförda bostäderna för tallösa,
oändligt små djurslägten, hvilka bygga sina trädartade
palatser i den vildaste bränningen och femtio fot
under hafsspegeln samt förekomma i så ofantligt
antal, att de i tidernas lopp uppmurade hela berg-åsar
och ha upplyftat många verldshafvets öar ur dess
djup. Otaheiti, liksom nästan alla söderhafsöar äro
uppförda af dessa smådjur, och bland Malediverna
finner man ännu i arbete inbegripna fortsättningar
af sådana korallbyggnader.

Liksom korallen genom den menskliga konstfliten
förarbetas till effekter för lyxen samt
nödvändighetsartiklar, så uppfiskas också perlostran
med lifsfara från hafvets botten, för att smycka
den menskliga skönheten. Våra sköna läsarinnor,
hvilka genom sina qvinliga behag och -- perlsmycken
stråla som gudinnor i naturens och konstens dubbla
prakt, hafva väl sällan tänkt på ursprunget af
perlorna, de der i den lyriska allegorien betyda
"tårar". Med risk, att en skön mun resonerar om
"ogalant naturforskning", vilja vi förråda perlans
naturhemlighet. Den är ingenting mera och ingenting
mindre än en sjukdom hos en rätt ful ostra, hvilken
söker omgifva en händelsevis inträngd främmande kropp
med en perlmorsubstans, alltså oskadliggöra densamma,
men vanligen dör på kuppen af perlsjukdomen. Af
kineserna hafva vi européer från första början lärt
den artificiela perlkulturen, och i franska samt
engelska hamnar bedrifves denna konst rationelt. Men
uppträder äfven perlan som en sjukdomsföreteelse
inom djurverlden, så är den samtidigt en briljant
handelsartikel, för hvars ernående mera än en
stackars dykare vågade sitt lif. Fabeln om den
yppiga Kleopatra, hvilken med kungligt slöseri
upplöste en dyrbar perla, liksom ett stycke socker
i sin vinbägare, bevisar vetenskapen helt enkelt ha
varit en gammal-hednisk fantasi, ty den ådagalägger
som factum, att perlor icke äro lösliga i vin, samt
att till och med den starkaste ättika endast mycket
långsamt angriper, men aldrig sönderdelar dem. Perlans
organiska substans qvarstannar i form af en svampig,
uppblåst massa.

Så oätbar perlmusslan än är, hör den dock till ett
slägte af hafsmusslor, hvilka blifvit af gastronomien
utomordentligt omhuldade. Den ätliga ostran är
af skaparen utrustad med en ofantlig fruktbarhet,
så som egnar sig för ett sjödjur, och menniskorna
befordra genom artificiela undervattens-parker denna
drift. Den goda smaken på detta lefvande sjöslem
befordras väsendtligen deraf, att ostran, om hon
än residerar i de gyttjigaste delarne af hafvet,
likväl endast upptager det klaraste och renaste
vattnet mellan sina skal.

Vi komma nu till den andra varelsen i vår afbildning,
Bernhardiner- eller eremitkräftan, på naturforskarens
språk kallad Pagurus. Vi känna ej synnerligen till,
af hvilken orsak denna rofgiriga och rörliga pjes fått
sitt namn efter de fromma eremiterna på S:t Bernhard,
hvars åsigter hon praktiskt på det bestämdaste
förnekar. Medan andra kräftor logera i sina egna
solida skal, föredrager denne rofriddare att uppslå
sina bopålar i det tomma skalet af någon mollusk. Ur
en sådan 
tilltvingad boning tittar junkern fram listigt och
förslaget, under det att han samtidigt är omtänksam
nog att för den förbiseglande vandraren visa de honom
af naturen gifna vapnen. Om också denna rustning icke
precist är idel bländverk, har dock vår kräfta äfven
"sitt blygsamma parti", som hon samvetsgrannt söker
dölja. Detta är nemligen bakre delen af kroppen,
hvilken är helt mjuk och endast betäckt med en
ömtålig hud, i hvilken måhända anatomen finner början
till skalbildning. En så stridslysten individ, som
vår Bernhardiner-kräfta trots sitt fromma namn är,
skulle inom sin sfer med den ömtåliga ryggen taga sig
ganska dåligt ut, om hon icke hade ett medel att åter
godtgöra den orätt, henne vederfors vid födseln. Hon
väljer sig sålunda en mussla af motsvarande storlek,
sticker sin känslosamma del baklänges in, håller sig
fast med sidohakarne af sin svans och kraflar sig
på det sättet genom vattnet, skenbart en filosof,
men i sjelfva verket en raffinerad spetsbof.

Trots det att denne inkräktare för längesedan
grundligt utförpassade mollusk-husägaren ur dess egen
bostad, låter den onda gerningens förbannelse honom
icke längre stanna i den inkräktade musslan, ty liksom
alla väpnade riddare, tycker han om förändring af
bostad, om än ett sådant ombyte icke alltid bekommer
honom väl. Naturforskaren kan med dessa kräft-eremiter
upplefva de löjligaste uppträden, och Lewes berättar
oss ett sådant med sin vanliga humor. Han hade under
sina sjöexkursioner vid Scilly-öarne fångat ett
antal bernhardinare och instoppade två af nästan
samma storlek, nakna som de kommo till verlden, i
en glasburk med saltvatten. De tycktes ej komma väl
öfverens och undveko hvarandra sorgfälligt. Nu lade
han en tom mussla, hvars spets förut blifvit afbruten,
mellan dem, och genast började täflingen. Den ena
kraflade sig muntert bort emot musslan, stack först
pröfvande in sin svans, och efter det att den på
detta försigtiga sätt öfvertygat sig om, att allt
vore i ordning, smög den med svansen, så fort sig göra
lät, in och tog till flykten. Men snart närmade sig
medtäflaren, tydligen yppande oredliga afsigter, och
båda vandrade nu omkring i burken, under det att de
mätte hvarandra med ilskefulla blickar. Den något
större och svartare af de två, hafvande fullkomligt
reda på, att han i egenskap af "sans culotte"
flanerade omkring på stridsplatsen, skyggade uppenbart
tillbaka för att bröst mot bröst kämpa mot sin akterut
bevarade motståndare. Men slutligen, efter mycket
betänkande, åtskilliga offensiver och återtåg, föll
han motståndaren i ryggen, högg tag i musslan med ett
dugtigt grepp, ryckte med sin starka klo ut eremiten,
kastade den stackaren åt sidan och instack sin svans
i musslan. Den utvräkte lät ett sådant brott mot
hyreskontraktet ingalunda behaga sig och en häftig
kräftduell började. Men när nu en rustad tredje,
visserligen mindre, men i ett stort musselskal inhyst
bernhardinare placerades i glasburken, uppflammade
hela stridens raseri, under hvilket hvar och en
af de tre vattenhjeltarne ifrigt bemödade sig att
fördrifva den andre ur sin fastighet, hvarvid ofta
alla tre väsnades utom sina dörrar och med komisk
ångest sökte skydda sina bakdelar.

Så mycket om två de intressantaste djurslägtena!

Hafvets djurverld erbjuder så mycket tilldragande,
intressant och märkvärdigt, oss i många detaljer
alldeles obekant, att naturforskningen på oceanens
botten ännu kommer att göra mången underbar
upptäckt. Genom den nyare tidens skarpsinniga
observationer, isynnerhet i anatomisk och fysiologisk
riktning, har månget ljus blifvit tändt, tjenande
att belysa de hittills oftast dunkla och egendomliga
funktionerna i hafsdjurens lif. Och är det isynnerhet
ett obestridligt och ofantligt framåtskridande,
att man efter uppträdandet af detta århundradets
Aristoteles, den store Alexander von Humboldt,
fått vetenskapsmännen att uttrycka sig populärt,
samt att alla snillen inom den civiliserade verlden
synbart eftersträfva att göra resultaterna af sina
forskningar kända af folket. Blott på sådan väg kan
tankens andliga gebit blifva en allmän egendom för
menskligheten, på samma gång som själsverksarnheten
i denna riktning är en rastlös befordrare af sann
humanitet, utvidgande den andliga horizonten och
för hvarje vandrare planerande vägarne till en högre
kunskap om det ensamt rätta och sköna.

*



Orans resäfventyr.

 (Slut fr. sid. 176.)

Sålunda var ingenting annat att göra, än utrymma allt
kläde ur den nya kistan, genombryta den andra ändan
deraf, och på det sättet skaffa sig upplysning om,
hvad i denna riktning vore att förvänta.

Denna gång var jag nödsakad genomskära brädet
tvärsöfver på midten, och då detta skett, blef
jag i stånd att bryta undan de begge styckena
samt göra en tillräckligt stor öppning för mitt
ändamål. Men tyvärr skulle jag göra en ny sorglig
erfarenhet. Återigen en bal linne. Modfälld kröp jag
tillbaka i mitt gamla qvarter och sedan jag intagit en
mycket knapp måltid -- ty mitt förråd led emot slutet
-- föll jag, utmattad af dagens ansträngningar, i en
djup sömn.

Jag vet icke, om det var morgon, då jag vaknade, ty
mitt ur hade stannat, och derföre kunde jag ej längre
skilja mellan dag och natt. Sedan jag frukosterat så
tarfligt som möjligt och magen blifvit fylld mera
med vatten än föda, banade jag mig ånyo väg i den
andra kistan, besluten att så länge fortsätta mina
spaningar, tills krafterna sveko mig.

Det är onödigt att anföra alla detaljerna under detta
arbete. Resultatet var en sviken förhoppning. Kistor
med ylle och linne omringade mig på alla sidor och
jag kunde icke framtränga längre.

"Barmhertige Gud! Jag är förlorad!"

Detta var det utrop, under hvilket jag alldeles
utmattad sjönk tillbaka.

Lyckligtvis föll jag i sömn och då jag vaknade kände
jag mina krafter betydligt återställda, äfvensom hela
min stämning var en vida lättare och mindre förtviflad
än förut.

Det fanns ännu två andra riktningar, i hvilka jag
kunde söka: den ena rakt fram och den andra till
venster åt bogen till.

Framtill var rummet upptaget af det stora
bränvinsfatet  Genom detta beslöt jag bana mig en väg,
nemligen att krypa in i detsamma och göra ett hål,
som borde föra mig till andra sidan. Början var redan
gjord, hvarest jag förut borrat, och i det jag stötte
min knif i samma hål, arbetade jag friskt på, tills
det lyckades mig genomskära en af stäfverna. Nu tog
jag på mig mina skor, lade mig på ryggen och sparkade
med all makt på stafven. Ändtligen, efter förtviflade
ansträngningar, gaf denna efter och brakade in i
fatet.

Omedelbara följden af detta företag var, att en ström
bränvin fullkomligt öfversvämmade mig. Vid första
framstörtandet hade en del sådant kommit i näsa och
mun, så att det gick en lång stund åt, innan jag
kunde öfvervinna det anfall af hosta och nysning,
som naturligtvis var närmaste följden.

Denna egendomliga uppsjö föll emellertid lika hastigt
som den kommit, ty det var god plats derför bland
kölvattnet.

Stafven, som jag sprängt in, beredde en öppning,
stor nog för att släppa mig igenom. Jag kröp in i
fatet och sedan jag funnit sprundet, började jag
genomskära stafven på motsatta sidan.

Knappt hade jag gjort ett dussin skåror, innan jag
kände mina krafter på ett underbart sätt öka sig. Det
föreföll mig nästan, som om jag endast arbetade för
ro skull och jag började hvissla och sjunga. Derefter
angreps jag af en brännande törst och bemödade mig
att komma ut ur bränvinsfatet, för att svälja en
dryck friskt vatten. Om det sednare lyckats mig,
vet jag icke, ty jag föll i ett tillstånd af
medvetslöshet. Vid uppvaknandet hade jag starka
magplågor och hufvudet värkte, som ville det brista,
dock snart blefvo mina tankar redigare och hela saken
stod klar för mig. Jag 
hade befunnit mig i starkt berusadt
tillstånd! Visserligen hade jag med vett och vilja ej
smakat en droppa brännvin, men sjelfva spritångorne
hade vållat det passerade.

Så snart jag återvunnit min vanliga besinning,
sväfvade mina tankar tillbaka till de faror, af
hvilka jag på alla sidor var omgifven. Mitt första
beslut blef att fortsätta det så otrefligt afbrutna
arbetet, men -- om jag nu åter fölle i samma dvala
som förut, om mina sinnen ånyo döfvades och jag ej
besatt själsnärvaro nog att krypa ut ur fatet?

Fastän orolig häröfver, började jag arbetet på
nytt. Min knif hade blifvit så slö, att flera dagar
säkert voro behöflige, för att komma igenom de tjocka
ekstäfverna; men det lilla förrådet af brödsmulor var
ofantligt sammansmält, så att jag knappt hade nog,
för att i tre dagar kunna uppehålla lifvet. Nöden
gör emellertid uppfinningsrik. En ny tanke uppsteg
hos mig. Hvarföre skulle jag ej försöka att bana mig
en tunnel i uppåt gående riktning och på det sättet
hinna till däck. Närmast hade jag endast kistor af
furu att genombryta och dertill var min knif ännu
alltid skarp nog.

Från klädeskistan, i hvilken jag krupit in, beslöt
jag börja min nya tunnel uppåt. Den plan jag fattat,
hade i viss mån uppväckt en ny energi hos mig och
hoppet om räddning steg starkare än någonsin.

Vid ändan af klädeskistan, åt lucktrappan till, fanns
ytterligare en dylik och i denna hade jag redan banat
mig inträde. Om jag befriade denna kista från dess
innehåll, fick jag fritt spelrum åt höger, och utan
dröjsmål skred jag till utförandet. Den framgång
jag hade, yttrade en upplifvande verkan på mig och
framkallade en lätthet i lynnet, hvilken jag ty värr
ej på länge erfarit.

I denna angenäma stämning, steg jag upp i den öfre
kistan, i den, hvilken jag nyss tömt, och sedan jag
lagt ett af de lösa brädena öfver bottnen, satte
jag mig derpå och lät mina ben hänga ned i det tomma
rummet under mig. I denna ställning, som var helt ny
för mig och i hvilken jag hade tillräckligt utrymme
att kunna sitta upprätt och beqvämt, fann jag en ny
källa till njutning. Så länge jag varit inhyst på en
plats, hvars största höjd utgjorde föga öfver tre fot,
måste jag beständigt böja mig: när jag försökte stå
och till och med när jag satt befunno sig mina knän i
jemnhöjd med hakan. Dessa obeqvämligheter ha intet att
betyda, när de äro af kort varaktighet, men räcka de
länge, som fallet var med mig, blifva de odrägliga och
smärtsamma. Det var således icke allenast en lättnad,
utan en stor njutning att kunna räta på kroppen och
känslan att ändtligen en gång få stå upprätt var af
så onämnbart behag för mig, att jag en lång stund
förblef i denna ställning, utan att röra en lem.

Då jag på detta sätt ordentligt hvilat ut, stack jag
mina armar i den öfra kistan, lyftade mig upp och
gjorde mig i ordning att fortsätta mitt arbete. Då jag
noga undersökte ändan af den kista, genom hvilken jag
tänkte bana mig en väg, var jag ganska glad finna,
att denna del af mitt arbete icke skulle falla sig
svår. Ett bräde var redan löst; genom några kraftiga
puffar kunde jag aflägsna detsamma. Detta lyckades
mig också och jag hörde, huru band och spikar gåfvo
efter med det vanliga bullret. Hastigt for jag med
händerna genom öppningen och sökte komma underfund
med, hvad för en vara nu skulle visa sig, men till
min öfverraskning upptäckte jag, att en bred, skroflig
brädyta sträckte sig åt båda sidor och detta så långt
jag kunde räcka. Den reste sig lodrätt som en mur
och betäckte icke allenast ändan af klädeskistan,
utan fortsattes åt alla sidor. Då jag slog deremot,
gaf den ett sällsamt echo, ett slags dånande eller
brummande, men likväl kunde jag ej tänka mig, hvad
det i sjelfva verket vore. Emellertid fanns ingen
annan utväg, än att skära in i kistan. Min knif hade
blifvit utomordentligt slö och denna omständighet
ökade svårigheten af min uppgift.

Ändtligen var jag färdig med genomskärningen,
lade knifven åt sidan och bände nu ändan af brädet
utåt. Öppningen var stor nog, för att sätta mig
i stånd att undersöka innehållet. Pappersark voro
utbredda öfver en glatt och hård yta och då jag slog
deremot med knogarne hördes ett längre musikaliskt
vibrerande, erinrande om tonen från en eolsharpa.

Nu visste jag, hvad det var för en vidlyftig tingest,
nemligen ett pianoforte, och upptäckten framkallade
allt annat än angenäma känslor, ty pianot skulle utan
tvifvel blifva ett svårt hinder, om icke en fullkomlig
gräns för mitt vidare framträngande i denna riktning.

Att göra en bresch genom pianots mahognysidor föreföll
mig otänkbart och jag beslöt för den skull att kringgå
instrumentet.

Under det att jag fortfarande trefvade omkring med
händerna, kände jag en kista, öfverdragen med en
bastmatta, och möjligheten att fortsätta min tunnel
i denna riktning var nu uppenbar. Bastmattan kunde
jag med lätthet skaffa bort och sedan förfara med
denna kista som de förra. Innan jag likväl började
arbetet, hvilade jag ut mig och tillbringade några
timmar i mitt gamla tillhåll bakom vattenfatet. Om
det var dag eller natt, hade jag icke längre reda på,
bekymrade mig också föga derom. Efter en mycket knapp
frukost kröp jag åter upp.

Sedan det lyckats mig att öppna kistan, undersökte jag
densammas innehåll och fann snart, att jag hade sammet
framför mig. Kistan var snart utrymd och nu klef jag,
väl till mods, in i det tomma rummet, då det alltid
var en station närmare emot friheten.

Jag hade nu brist på utrymme, ty sammetskistan var
mycket mindre än den, som innehöll klädet,
men ändtligen lyckades det mig att bryta sönder
densamma. För att börja en ny rekognoscering, reste
jag mig på knäna och lutade mig framåt. Den kolossala
låren med pianot stod visserligen ännu i vägen,
men jag kunde knappt undertrycka ett glädjerop, då
jag fann, att den ej sträckte sig en half aln öfver
hälften af öppningen, och denna glada öfverraskning
ökades ännu mera då jag stack in armen, hvarvid den
upptäckten gjordes, att tomrummet räckte tio till
tolf tum högre än kistans öfre ända. Vidare förnam
jag, att bakgrunden af tomrummet begränsades af en
stor kista och att en likadan täckte högra sidan,
men detta bekymrade mig föga, ty taket var det, som
för mig egde största intresse, enär jag just i denna
riktning ville fortsätta min tunnel.

Uppåt var echot efter mina tankar.

Jag knöt handen, hamrade duktigt på kistans botten,
som var beklädd med packväf, och fick ett angenämt
ihåligt ljud till svar. Den tycktes sålunda endast
vara försedd med lättare saker. Också blef jag ej i
ringa grad öfverraskad, då jag hunnit igenom sidan
samt fann, att det var damhattar, hvilka utgjorde
innehållet.

Min hand var obarmhertig, ty då den en gång för
alla befann sig i kistan, slutade den ej sitt
förstöringsverk, innan alla de praktfulla hattarne
voro sammanpressade och inpackade i tiondedelen af
det rum, de förut tagit i anspråk.

Sedan jag fått hattarne undan, blef mitt närmaste
göromål att klättra upp i den tomma kistan och skaffa
bort locket, hvilket arbete ej föll sig svårt, enär
detsamma endast bestod af ett tunnt bräde.

Min hand igenkände snart den colly, som låg ofvanpå.

Det var en säck. Men hvarmed var den väl
fylld? Spanmål var det inte, utan någonting mjukare
och finare. Månne en mjölsäck? Det kunde jag lätt
komma underfund med. Min knif praktiserades in i
säcken och gjorde en skåra, stor nog, för att kunna
sticka in handen. Det var ganska riktigt mjöl. Detta
var en glädjande upptäckt. Här fanns föda för månader
och jag sväfvade nu icke längre i fara att hungra
ihjäl, ty af mjöl och vatten kunde jag ju uppehålla
lifvet.

Flera timmar å rad hade jag nu arbetat och var i behof
af hvila, hungern dref mig också till beslutet att
med det nya förrådet hålla ett storartadt kalas. Till
den ändan fyllde jag mina fickor med mjöl och gjorde
mig i ordning att återvända till den gamla platsen
bakom vattenfatet, hvarefter jag, sedan en duktig
portion mjöldeg blifvit inrörd, höll ett läckrare
mål, än någon kan föreställa sig.

Några timmars god sömn vederqvickte mig sedermera
och då jag vaknade förtärdes ytterligare en portion
mjöldeg, hvarefter tunneln fortsattes. På alla sidor
kände jag mjöl. Måhända vore säcken utrunnen? Det
tycktes i sjelfva verket så. 
Hvarföre skulle jag sålunda icke draga pjesen igenom
öppningen, för att skaffa den ur vägen. Beslut och
handling voro samtidiga. Derpå stack jag hufvudet
igenom öfre delen af kistan, der säcken stått.

Barmhertige himmel! Hvad såg jag? Ljus! Ljus! Ljus! 

Det ljus, jag såg, var ganska
svagt och tycktes tränga genom en springa mellan två
bräder, men då jag visste att däckets fogar alltid
äro täta, kunde det endast komma från storluckan
på ett ställe, der pressenningen vore skadad och de
underliggande brädena hoptorkade.

Under det att jag betraktade denna smala ljusstråle,
hvilken likt en meteor lyste öfver mig, ansåg jag den
för det herrligaste, jag hittills någonsin skådat.

Ingen stjerna på det blå himlahvalfvet hade förr
synts mig så glänsande.

Snart nog fann jag att tomrummet icke sträckte sig
vidt omkring, ty det bestod endast af några fot under
sjelfva luckan. Fastän nu ett enda slag, ett enda rop
behöfts, för att åvägabringa min befrielse, varade
det dock länge, innan jag samlat det nödiga kuraget,
till utförande af hvad som hittills utgjort min högsta
önskan.

Jag behöfver väl icke säga, hvari orsaken till min
tvekan låg. Man tänke sig blott det passerade --
den skada jag tillfogat lasten -- en skada, måhända
uppgående till ett ganska stort kapital. En oändlig
fruktan öfverväldigade mig, och det var således ej
att undra öfver, om jag tvekade. Emellertid hörde jag
ett starkt buller öfver mig af personer, som sprungo
fram och tillbaka öfver däck samt derefter röster,
menskliga röster. O, huru angenäma voro de icke för
mitt öra, uppfyllande mig med förtroende och mod.

Nu kunde jag icke längre uthärda min fångenskap.
Jag böjde mig fram under luckan, knackade 
med skaftet af min knif och lyssnade. Min signal blef
hörd. Rösterna deruppe blandade sig om hvarandra och
jag kunde urskilja åtskilliga rop af öfverraskning,
men det oaktadt gjordes intet försök att öppna
luckan.

Jag förnyade mitt knackande odh länge dröjde det
icke, innan jag förnam buller ofvanpå luckan. Man
drog undan pressenningen och så snart den var borta,
trängde ljus genom flera springor. Ögonblicket derpå
öppnade sig himmelen plötsligt öfver mig, och den flod
af ljus, som kringströmmade mitt ansigte, gjorde mig
fullkomligt blind, ja ännu mera, beröfvade mig för
en kort stund besinningen.

Då jag åter vaknade till medvetande, märkte jag mig
ligga uppå däck. Matroserna voro samlade omkring mig
och en af dem kylde mina tinningar med en våt duk.

Jag igenkände mannen vid första ögonkast -- det
var Waters -- densamme, som från fartyget burit mig
i land. 

"Waters", sade jag, "känner ni igen mig?"

Han studsade vid dessa ord och gaf tillkänna sin
öfverraskning på vanligt sjömansmanér.

"Må fan fara i mitt tackelverk!" ropade han,
"om det inte ä' det lilla splissjernet, som var
ombord hos oss i England!" 

"Pojken, som ville bli matros!" ropade flera med en mun. 

"Just densamme, utan all fråga." 

"Ja", svarade jag, "så är det".

Ånyo följde en salfva utrop af förvåning, efterträdd
af ögonblicklig tystnad.

"Hvar är kaptenen?" frågade jag. "Waters, vill ni
föra mig till kaptenen?"

"Här är kaptenen, min pojke", svarade den bredaxlade
matrosen i sin vänligaste ton, sträckte ut armen och
gjorde en öppning i den krets, som omgaf mig.

Jag blickade genom öppningen och såg samme välbildade
man, hvilken jag förut tagit för kaptenen. Han stod
straxt bredvid och framför ingången till kajutan.

Jag såg honom i ansigtet. Dess uttryck var strängt,
men uppväckte likväl ingen fruktan hos mig. Hvad jag
sade till honom, vet jag icke mera.

"Nå, pojke, stig upp!" sade han vänligt, "och kom
med mig i kajutan."

Då jag trädde in, såg jag min skugga i en spegel.
Hvem skulle väl kännt igen mig. Hela min kropp var så
hvit, som om den limmats med kalk, dock besinnade jag
mig i hast på orsaken -- det var mjölet.

Sedan jag satt mig, ropade kaptenen på sin uppassare
och befallde denne att slå upp ett glas portvin åt
mig. Sedan jag druckit, sade han: 

"Nå, min gosse, berätta nu historien från början till slut! 

Det var en lång historia, men jag uppfyllde hans önskan och
förteg ingenting, icke en gång de bevekelsegrunder,
hvilka bestämt mig för att lemna hemmet. 

"Skada blott", sade kaptenen, "att det är de amerikanska
skogarne och jagterna, som föranledt dig att säga de
dina farväl, annars skulle du ha blifvit sjöman. Vill
du emellertid bestämma dig derför, skall du hos mig
finna ett vänligt emottagande."

"Jag tackade kaptenen för hans vänliga anbud och
bad honom, att han endast lugnt skulle släppa mig
till skogarne. Men på samma gång anhöll jag om hans
medverkan till att underrätta min far, om hvad som
passerat, när fartyget än en gång komme att inlöpa i
Bristols hamn, äfvensom jag ingalunda betviflade, att
den sednare ögonblickligen skulle ersätta den skada,
som blifvit tillfogad lasten.

Inkomne i Bostons hamn, öfverlemnade kaptenen
ytterligare respenningar åt mig och önskade mig all
lycka på resan. Och så är jag nu åter här -- slöt
Oran sin berättelse -- mor Elsa, och tänker inte snart
begifva mig åstad.

*



Fig. 1. Menniskan och djuret i urtillståndet. Sid. 182.
De menskliga drifterna såsom föranledare till de tidigaste uppfinningarne.

Huru det än förhåller sig med menniskoslägtets
ursprung, om vi antaga en gradvis försiggången
utveckling från djur-rikets lägre former till
allt ädlare och ädlare sådane, eller om vi tro på
en omedelbar skapelse; hvarest vi än vilja söka
menniskornas vagga, i Asiens rika högdalar eller
annorstädes -- så står i alla händelser fullkomligt
fast, att de ursprungliga menniskorna bestämdt afvika
från jordens nuvarande kultiverade bebyggare.

En stor kroppslig skiljaktighet har utbildat sig,
fastän densamma är af helt annat slag, än folktron
vanligen antager. Ty våra urfäder, våra äldsta
förfäder utmärkte sig ingalunda för deras jättelika
storlek, hvilken man städse ville tillerkänna dem
såsom karakteristisk egenskap; tvärtom, att döma efter
de qvarlefvor vi finna i de geologiska aflagringarne,
tyckas just urmenniskorna i storlek och öfrig
kroppsutbildning ha stått tillbaka för oss. Framför
allt i andligt hänseende är afståndet alldeles
omätligt. Liksom det nyfödda barnet förhåller sig
till den utvecklade, på det högsta bildade menniskan,
likaså mensklighetens börjande fjät till de nuvarande
kulturgraderna. Ty alla färdigheter, erfarenheter och
kunskaper, liksom alla dessa den inre verldens sköna
blommor, hvilka skapa ett innerligt sammanlif, ett
ömsesidigt behöfvande och hjelpande -- allt detta är
en produkt af tiden och omständigheterna, ett resultat
af boningsort, klimat, sol, regn, hunger och törst.

Vi ha ingenting medfört till verlden. Hos menniskan
ligger ifrån början ingenting af allt det, som
menskligheten nu besitter -- utom förmågan att tillegna
sig allt. Genom nöden blifver man uppfinnare,
och ännu i dag kunna vi i drifterna och böjelserna
hos det sig småningom utvecklande barnet urskilja
alldeles samma perioder och phaser, hvilka till och
med det mest finbildade kulturfolk måste genomlöpa,
innan det hann till dess nuvarande ståndpunkt. Råda
också under loppet af den högre utvecklingen enskilda
drifter icke så uteslutande som i den första ungdomen,
enär andra och betydelsefullare bryta sig en bana,
nya behof utbilda sig, det naturliga lefnadssättet
till en del måste uppgifvas samt kropp och själ
ombildar sig efter de på dem inverkande förhållandena,
så bibehålla icke desto mindre de lifsvilkor, som
just karakterisera menniskans djuriska natur, deras
beherrskande inflytande; och de enskilda menniskornas
naturhistoria samt fysiologi måste för den skull vid
betraktandet af hela slägtets utveckling ingalunda
lemnas utan afseende.

Menniskan intager gent emot naturens öfriga varelser
en alldeles egendomlig ställning. Å ena sidan
hjelplösare än djuren, upphäfver hon sig likväl
genom förnuftigt användande af sina egenskaper till
deras herre. Hon är, hvad beträffar den verksammaste
driften, sjelfuppehållelsens, fullkomligt i stånd att
genom de mest olikartade näringsmedel tillfredsställa
densamma. Så väl växt- som djurisk föda söndertuggar
hon mellan tänderna precist på samma sätt, under
det att djuren företrädesvis äro hänvisade till det
ena eller andra. Deremot kan hon icke, likt dessa,
utan olägenhet, ja som uteslutande kost till och med
icke längre tid, lifnära sig af en enda sort. Hennes
hud förändrar sig icke med årstiden, såsom många
pelsförsedda fyrfotadjurs och fåglars. Kampen mot
naturen är för henne en vida hårdare, än för djuret;
ty hon befinner sig, hvad de kroppsliga organerna
vidkommer, svagare gentemot densamma.

Hvilken omsorg och hvilken länge ihållande vård
behöfver icke barnet, innan det nödtorftligen sjelft
kan röra sig!

Men för att tiodubbla sina svaga krafter,
har menniskan till bistånd sitt förstånd, sitt
förnuft. De förlänga hennes arm, de bevinga hennes
steg, de understödja hennes sinnen. De lära henne
att anställa betraktelser och att använda dem på
ett sätt, så att hon fångar den snabba hästen,
fängslar den väldige elefanten och öfverlistar den
sluge räfven. Genom dem blifver hon herre öfver den
yttre verlden; -- men i hennes inre utbilda själfullhet
och fantasi det sedligas och skönas rike, ur hvilket
ingen yttre makt kan fördrifva henne.

Vilkoren för lyckan, så väl den inom henne, som det
yttre välbefinnandet, äro för hvarje menniska olika,
och de stegras på samma gång som krafterna, så att
till deras verkliga uppfyllande endast den yttersta
ansträngning, det förståndigaste, förnuftigaste
användande af hvars och ens gåfvor lyckas närma
sig målet. Och deri ligger just den evigt drifvande
sporren, hvilken hvarken låter den enskilde eller
menskligheten rasta, utan oupphörligt drifver dem
vidare fram emot ett mål, hvars verkliga uppnående
icke är beskärdt någon dödlig.

Så långt än den menskliga anden utbreder sina vingar,
framställa sig icke förty oupphörligt nya rymder,
dem han ännu icke genomflugit, och om äfven samtidigt
med synkretsens utvidgande, den lyckliggörande känslan
af gudaborenhet uppfyller honom -- så qvarblifver dock
en evig längtan, källan till all smärta, liksom till
all glädje. Denna osläckta och outsläckliga törst,
den intet djur känner, hvilken inför menniskan endast
låter tvänne tider bestå, det förflutna och det
tillkommande, men intet närvarande, som låter henne
sväfva mellan smärtan öfver det förlorade och hoppet
om det kommande, -- den är menniskans egnaste egendom,
genom hvilken hon förädlas, utan hvilken hon sjunker
ned till djur.

Vi nämnde redan sjelfuppehållelsedriften såsom den,
hvilken utaf alla andra först och mest afgörande
nödgar menniskan till en viss verksamhet. Hungern
drifver henne att anskaffa sig de för hennes näring
lämpliga ämnena, och hvarest sådana af naturen icke
erbjudas i riklig mängd eller i njutbar form, der
måste hon till deras ernående än utgrunda passande
redskaper, vapen och jagtmetoder, än taga eld, frost,
sol och luft i anspråk, dels för att göra växt- och
djur-rikets rå produkter ätbara, dels för att gömma
dem till en inträffande period af brist. Mot skarpa
väderleksskiften, stark hetta så väl som stark köld,
skall menniskan, enär hon smärtsamt förnimmer deras
ogynsamma inflytande på kroppen, skydda sig genom
betäckning, kläder, eller genom skyddande väggar,
boning. Men så enkla de första hjelpmedlen af dylikt
slag än må vara, kunna de dock endast erhållas genom
en bearbetning af naturliga ämnen, hvilka å sin sida
erfordra skiljaktiga verktyg.

De allra första behof sålunda, som den enskilda
menniskan känner, måste drifva henne till
vissa uppfinningar, erbjudande henne medel till
förfärdigande af vapen, redskaper, kläder och
bostäder.

Icke mindre vigtig uppträder derefter driften att
uppehålla slägtet, fortplantningsdriften. Den
tvingar menniskan till sällskaplighet, hvars
betydelsefullaste produkt språket är. Hennes
förhållanden till andra menniskor förer till en
koncentrering af känslorna. Hvad som fordom endast
bjöds af nödvändigheten, erhåller derigenom en
större betydelse, att det från och med nu tjenar
till höjande af intrycket på andra. För att inför
sina vänner synas behagligare, gent emot fienderna
fruktansvärdare, vidtagas förändringar å den egna
gestalten, de der föra till prydnader och hvilka
framkalla första elementerna af konst. Om den rå
vilden, i brist på andra hjelpmedel, öfversmörjer
sin kropp med gulockra, tillfredsställer han samma
menskliga böjelse, hvilken i det civiliserade Europa
stuckit stormakten "modet" den mäktiga spiran i hand,
nämligen begäret att genom användande af yttre medel
höja intrycket på andra.

Vi finna redan vid en flyktig öfverblick, huru
dessa oföränderliga drifter hos menniskan bibehålla
sin makt. Endast i sättet att tillfredsställa dem
visar sig en väsentlig olikhet emellan ett folk på
hög kulturgrad och ett sådant, som ännu befinner
sig i sin barndom. Der, hvarest den historiska
urkunden börjar, är en säker hållpunkt gifven oss för
civilisationens framåtskridande, men så länge vi af
enstaka qvarlefvor, af ett redskap, anläggningen
af en bostad eller till och med af obestämbara
stenhopar, endast kunna bilda oss grundvalarne för
våra slutsatser, må det vara tillåtet att betrakta
den enskilda menniskans utveckling som en naturlig
bild af hela mensklighetens framåtskridande.
Näring. Begagnande af elden. Under det att djuret
ifrån början är hänvisadt till en alldeles gifven
föda och för den skull ansluter sig till densamma,
kan menniskan stilla sin hunger med de skiljaktigaste
naturprodukter, hvarigenom en utbredning öfver
hela jorden blifvit för henne möjlig. Är det icke
förnuftet, hvilket låtit henne utfinna det ätbara
och passande i de mångfaldiga formerna? Vi kunna
antaga såsom sannolikt, att hon först under tidernas
lopp besegrade sin motvilja för åtskilliga ämnen,
hvilka sedermera blifvit henne ett verkligt behof
och hvars njutande icke kunde vara utan inflytande
på den kroppsliga och andliga utbildningen. Låtom
oss endast tänka på tobakens och öfriga narkoticas
historia. Först sent lärde menniskorna framställa
vin och andra jästa drycker, medan likväl dessa
näringsmedel vetat förskaffa sig ett välde, hvilket
icke allenast indelar jorden i formliga riken: i en té
zon, hvarest den kinesiska växten antingen ensam eller
åtminstone öfvervägande begagnas till infusion, i en
kaffe-zon, hvars bebyggare icke nyttja något té, men
deremot en afkokning på frukten af kaffebusken, eller
i tobaks-, opium-, betel-, hampländer etc., i hvilka
hvart och ett af dessa narkotiska ämnen särskildt
användas. Icke ensamt inom sådane gränser kunna
vi, allt efter förbrukningen af vissa egendomliga
näringsmedel, afsöndra menniskorna från hvarandra,
utan finna vi äfven åtskilliga väsentliga kännetecken,
som skilja folket i ett vinproducerande land från det
i ett företrädesvis ölbryggande, samt köttätaren från
inbyggaren i en stat, der växtämnen hufvudsakligen
användas till föda.

Det är af högsta intresse att iakttaga, huru icke
allenast en sig småningom bildande afvikelse
i kroppsbeskaffenheten, utan framför allt i
intellektuelt hänseende, i hela befolkningars
temperament och karakter, uppkommer genom den olika
hufvudnäringen. Den milde hinduen afskyr njutandet
af kött, såsom varande hans gudomlighet misshagligt,
-- men icke har hans milda religion i första rummet
förbjudit honom dödandet af djur, utan kan man
med mer sannolikhet antaga, att hans moraliska och
statsrättsliga åsigter och institutioner egentligen
bildat frukten af lefnadssättet hos hans folk,
hvilket måhända af något naturligt tvång eller någon
naturligt betingad förkärlek för ris och frukter
lät desamma komma i bruk såsom de ändamålsenligaste
födoämnena. Huru himmelsvidt olika framställer sig
icke deremot den amerikanske indianens karakter,
alldenstund dennes lif och välbefinnande icke beror
på afkastningen från växtverlden utan af den blodiga
jagten. Vi behöfva icke gå långt, för att hinna
till den slutsatsen, att rättvisa, mildhet samt
alla dygder, utgående från kärlek och billighet,
mycket senare utveckla sig hos ett jägarfolk samt
i ett hårdt klimat, hvarest växtriket endast är
i stånd att frambringa en torftig näring, än i
de landstreck, hvilka ett lyckligt klimat gjort
till rätta fäderneslandet för sädesarterna och de
fruktbärande träden. Men omvändt finner menniskan
äfven der, hvarest naturen ej uppfordrar henne
till någon kamp eller blott lätt och ringa arbete,
ingen anledning att uppöfva sina krafter, att stadga
och stålsätta sin karakter. Urartandet af menskliga
naturen visar sig icke här genom vildhet, men väl i
feghet och inbundenhet.

Språket sjelft, det mest beundransvärda resultatet af
mensklighetens andliga krafter, är just ett bevis på,
huru oändligt betydelsefullt det är för ett folks
bildningsgång, med hvilka ämnen detsamma stillar
sin hunger. Liksom det ej finnes någon roffågel, som
vore i stånd att fröjda vårt öra med angenäm sång,
hvilken blott är egendomlig för de mest af växter sig
lifnärande fåglarne, så förlorar äfven den menskliga
tungan sin rörlighet vid fortsatt fet köttföda,
och språket hos de trandrickande, skälspäck-ätande
polarfolken tager sig fult ut bredvid invånarnes i
varma klimater rena, klangfulla uttryckssätt. Det
är ingen tillfällighet, att de bästa sångare och
sångerskor komma från Italien. Anlaget till sång
förefinnes öfverhufvud der, hvarest lätta födoämnen
bilda lätt blod och glädtigt sinne, och den frihet,
hvaraf den rörliga tungan kommer i åtnjutande,
tillåter då att af alla uttrycksmedel välja de
skönaste, för att tydliggöra menniskans inre
rörelser. Så uppstår det herrliga jemnmått mellan
vokaler och konsonanter, som vi beundra i sanskritens
klang, i forngrekiskan och latinet samt bland lefvande språk
isynnerhet hos spanskan och italienskan. Denna
proportion gör sig till och med gällande i språken
hos de folk, hvilka för öfrigt ännu, såsom fallet
är med infödingarne på Vänskapsöarne, stå på en låg
kulturgrad, under det att den tungrodda organen hos
de stammar, åt hvilka naturen å deras boningsplatser
bereder en tyngre föda, uttrycker sig, antingen i
oangenämt entoniga vokalljud eller i rasslande och
hväsande konsonanter.

Om de iakttagelser, hvilka vi göra hos folkslag som
ännu i dag stå på kulturens första trappsteg, få
äga vitsord i afseende på menniskornas ursprungliga
näringsämnen, så tyckes den djuriska födan från första
början ha varit den hufvudsakligaste. Bokotuder
och buskmän sticka alla små djur, de komma öfver,
i munnen: maskar, gräshoppor, musslor, insekter,
och detta utan allt urval. Något äckel besväras
de ej af. Lika litet grantyckta äro indianerna i
de sydamerikanska urskogarne. Vildsvin och apor
bilda de största läckerheter och hvad de indiska
svalboen utgöra för kinesen samt snäppan för den
europeiske gourmanden, det är för dem några stora i
trä logerande larver. Derigenom, att de förtära den i
deras hår ymnigt förekommande ohyran, veta de att åt
sina måltider gifva en stor omvexling; en vana som vi
för öfrigt finna hos alla sydamerikanska stammar. De
större myrorna stekas, de mindre få krypa upp på en i
stacken inborrad käpp, hvarefter de direkt spatsera
in i munnen. Gräshopporna, hvilka i ofantliga hopar
öfversvämma många trakter af Asien och Afrika, lemna
invånarne ett omtyckt näringsmedel, hvilket insamlas
på åtskilliga sätt.

En egendomlig sed är förtärandet af menniskokött,
hvilken ännu anträffas hos många folkslag å
Söderhafvets öar. Må det för den bildade känslan ha
något afskräckande att tänka sig in i de dermed
förknippade fasor, så finna dessa menniskors
rå sinnen ingenting onaturligt deruti. Band af
tillgifvenhet existera icke ibland dem, eller höra
till undantagen. Huru kan väl ett deltagande för
främlingars öde, en känsla för lifvets helighet
äga rum hos individer, för hvilka mången gång det
egna lifvets fortvaro icke utgör någon önskan! Ett
i morgon finnes lika litet som ett i går. Lifvet
vänder sig uteslutande omkring tillfredsställandet
af de ögonblickliga drifterna.

Häftig hunger, när intet annat näringsmedel
kunde anskaffas, eller brännande hämndgirighet,
en vild önskan att helt och hållet tillintetgöra
motståndaren, må ha fört till dödande och förtärande
af underkufvade, barn och svaga personer. Men å andra
sidan uppväckte den af vildarne gjorda erfarenheten,
att menniskokött vore mört och välsmakande, begäret
efter upprepande af denna förmenade njutning.

Dertill kom, sedan ett slags religion, en rå fetisch-
eller afgudatjenst, utbildat sig, behofvet af
att hembära det bästa och dyrbaraste såsom offer
åt gudomligheten, hvarigenom menniskoslagtandet
slutligen blef ett förtjenstfullt verk. Men ett bruk,
som på detta sätt låter det angenäma förenas med
det nyttiga, kan blott med öfvervinnande af stora
svårigheter utrotas. 

Då Australiens kolonisation
tog sin början, voro många stammar på de i dag
mest besökta öarne de ifrigaste menniskoätarne och
missionärernas bemödanden att afvända dem derifrån
blefvo nästan fruktlösa; men då vildarne i köttet
på de af européerne införda och emellertid i många
trakter förvildade samt i stora hjordar lefvande
svinen upptäckte en mer välsmakande kost, afstodo de
sjelfmant från kalas på sin nästa.

Men fastän vi finna den vegetabiliska födan
hos alla rå folkslag spela blott en underordnad
roll, så ligger väl orsaken dertill i den större
lätthet, hvarmed animalisk kost låter anskaffa
sig, ty redan af tändernas beskaffenhet måste vi
sluta till, att växtämnen varit och förblifvit
menniskans naturliga näringsmedel i alla
hennes öfvergångsperioder. Tänderna visa samma
egendomligheter, hvilka karakterisera växt-ätarnes
tandsystem. Dertill kommer, att de oss närmaste
förvandta bland djuren, aporne, till största delen
föda sig af växtämnen, och sådane grunder är det,
hvilka åt den buddhistiska sagan, att menniskorne
ursprungligen endast lefde af vegetabilier, gifva en
högre gällande kraft.


Allt efter den boningsplats, en menniskostam
intog och i mån af den fruktbarhet, som derpå
utvecklade sig, lär väl näringsämnet temligt
öfvervägande ha anslutit sig till den ena eller andra
riktningen. Först var det de påfallande köttiga
och saftfulla frukterna å de vildt växande träden
och buskarne, hvilka menniskan såg djuren uppsöka
till deras näring, som hon i sin ordning nu äfven
började efterspana. Den bredbladiga, skuggifvande
bananen (fig. 2) bildar hos många af de tropiska
ländernas invånare ett af deras hufvudsakligaste
näringsmedel. Dess frukter väga ofta 70 till 80
skålpund, och de alstras så rikligen, att samma
jordyta förmår frambringa mera
än tio gånger en potatiskörd och hundra gånger
mera än hvete. Visserligen är bananens (pisangens)
frukt icke särdeles närande men då potatis i magra
provinser af vår nord måste ersätta arbetarne
förbrukningen af deras krafter, så tillfredsställer
i varma klimater, der aptiten hos folket dessutom
är mindre, en i så ofantlig mängd växande frukt
behofvet fullkomligt. Bananen felas i sjelfva verket
aldrig omkring de sydamerikanska negrernas hyddor,
ofta uppträdande i sällskap med melonträdet, hvars
saftiga frukt lemnar infödingarne en kylande och
angenäm föda.(Forts.)

Fig. 2. Bananas och Melonträdet.

*




Studier vid vägen.
III.
Framtidsförhoppningar.
Vårt lif är en väg.


"Ack, hvilka små vackra barn! Hvems äro de små söta
ungarne? Ser du bara sådana ögon den lille gossen
har? De äro för söta; om vi bara kunde få honom att se
upp med dem. Riktiga amorin-ögon!" Så uttryckte sig
ett par äldre ogifta damer på öppna gatan vid mötet
af ett par små vackra barn. Det är vanligen gamla
ogifta damer och barnlösa fruar som så tjenstaktigt
åtaga sig besväret att skämma bort andras barn,
när de ej hafva egna att experimentera med. "Se så,
lille Alfred, se upp på fruntimren och helsa artigt",
sade barnflickan, som promenerade med den femårige
pilten och hans något äldre syster, och tog mössan af
honom. 

"Nej!" sade lille Alfred ganska beslutsamt,
stirrade emot marken, stampade med foten, ryckte
mössan ur barnflickans hand och tryckte den djupt
ned i pannan. 

"Hvad han är söt!" upprepade damerna.

Flickan deremot var icke blyg för att se upp. Hon
strök sina ljusa lockar från pannan och blickade med
stora blå ögon upp mot de ämabla beundrarinnorna. "Så
grann och fin. Hvem har du fått den vackra rocken
af?" frågade den ena, görande ett försök med Alfreds
hallstarrighet, men lika fruktlöst.

"Den har han fått af mamma, och den är sydd efter
modejournalen", upplyste lilla Isabella, helt
beskäftigt.

"Så näpen hon är! Då är väl din kofta sydd efter densamma?"

"Ja det förstår sig! Mamma låter alltid sy våra
kläder efter mode-journalen och jag har två nya
klädningar som äro sydda efter den allra sista. Den
ena är med lågt lif och korta ärmar och tre veckade
krus neromkring. Amelie, min kusin, fick bara två på
sin. Den andra är med koftlif och sammet på, för se
det är en simpel klädning att ha när som helst."

De gamla damerna hörde med ett omisskänneligt intresse
på den lilla flickans modebeskrifningar, uttalade
sin förundran öfver hennes klokhet och förstånd
och lemnade henne under förnyade acclamationer af
förtjusning. Det var också verkligen en lust att se
med hvilken obesvärad säkerhet den lilla betedde sig
i tal och åthäfvor emot de gamla; man kunde tydligen
förstå att hon i klokhet och förstånd tyckte sig
jemngod med dem.

Det unga sällskapet styrde sin kosa till den
så kallade "stadens barnkammare", en park och
trädgårdsanläggning, öppen för allmänheten och der
majoriteten af denna vanligen utgjordes af det
uppväxande slägtet med deras ledsagarinnor. Med
hvilken säker blick förstodo ej de söta små att af
klädernas snitt bedömma hvilka andra barn, som passade
dem att närma sig till eller ej. Så hade det i denna
allmänning uppstått en liten "clique", som kände
hvarandra på kläderna och sågo högdraget bort från
dem, som icke voro tecknade efter mode-journalens
typ. Lille Alfred fann ett kavaljeriskt nöje i att
låta sin lilla piska vifta öfver dessa och ur sina
stora vackra och berömda ögon skicka dem blickar af
ett storsinnadt förakt.

Nu vågade sig en liten flicka i tarfliga kläder
fram till lilla Isabella och gaf sig i tal med
henne. Isabella mätte henne från hufvud till fot och
sade: "Hvad har du för tyg i din klädning?"

"Det vet jag inte."

"Bomullstyg, simpelt bomullstyg, sådant skulle våra
pigor icke vilja nyttja. Ser du, min klädning
är af fransyskt sits och min kofta af siden, och den
är sydd efter mode-journalen." 

"Mode-journalen? Hvad är det för slag?" 

"Vet du inte hvad mode-journalen är?" 

"Nej, det har inte mamma talat om.

"Hvad har hon då för modeller att kläda sig efter
och för vackra bilderböcker att låta dig få se uti?"

"Modeller, modeller?" — det vet jag intet hvad det
är, men bilderböcker, det ha vi många: Bibliska
historien . . ."

"Bibliska historien?"

"Ja, der är många vackra bilder."

"Fy! Bibliska historien läser jag bara i skolan och
det är den tråkigaste bok jag vet, näst Katekesen! Men
se, den har mamma sagt till mamsell att jag slipper
att läsa, ty den tjenar till ingenting annat än att
tråka ut mig. Men, ser du, Mode-journalen! I den
stå herrar och damer och små gossar och flickor i
granna klädningar och hattar och rockar. Der får man
se hur man skall vara klädd och se ut. Det är mycket
roligare böcker."

Den lilla åhörarinnan stod undrande och hörde på. När
Isabella slutat sade hon: "Men i Katekesen står hvad
vi skola göra och icke göra, för att komma till Gud
och bli hans barn, och i Bibliska historien, ack
der stå många vackra bilder! Och när jag ser i den,
så talar mamma om hur god Gud
är; att han har skapat hela denna vackra verlden,
och solen och månen och alla blommorna på marken och
de små fåglarne och de små barnen och alla menniskor
och allt som lefver; och så står det på bilderna om
många, som varit så snälla, så Gud hållit af dem och
många som varit stygga, så
att han måst straffa dem och dem skola vi be honom
bevara oss från att likna. Är inte det roligt att
få lära sådant?" 

"Sådana sagor talar mamma aldrig om för mig." 

Under tiden och medan lille Alfreds
och hans systers jungfru gått att sladdra med en
af sina bekantskaper i "barnkammaren" hade den
förstnämnde bemäktigat sig den lilla flickans,
i bomullstygsklädningen, hatt, hvilken hon aflagt
på en bänk, och fyllt den med sand och grus. Då den
lilla blef det varse började hon gråta; "min hatt,
min hatt! hvad skall mamma säga då hon får se min
hatt så medfaren", snyftade hon.

Vid denna klagan kastade lille Alfred den i marken och
stampade helt heroiskt med foten tvärt igenom hatten,
under det han sade: "Den fulingen."

"Det är dock min bästa, min enda!" sade den lilla
flickan och började gråta så högt att det väckte
uppmärksamhet af dem som voro i grannskapet. Vid
åsynen deraf tog Isabella sin bror vid handen och
spatserade från stället, så lugnt som om ingenting
varit å färde. De små hunno ej långt 
innan de anföllos af nya beundrarinnor,
under det den lilla flickan, gråtande
öfver sin hatt med söndertrampad kulle,
fick vandra hem, utan att någon kastade en
blick åt henne. Lefve det kloka slägtet! Lefve
mode-journalen!!! Ned med katekesen och bibelläran!!!

Lothar.

*



En scen från Lappland. (Sid. 188.)

Lappländska Taflor.
II.


Det folk, som bebor Lapplands vidsträckta obygder,
kallar sig sjelft Same och sitt land Samelads. Det
tillhör den vidt utbredda folkfamilj, som bebor de
arktiska polarländerna både i Gamla och Nya Verlden,
och är sålunda beslägtadt med Eskimos, Samojeder
(i hvilkas namn ett återljud af Samefolkets äfven
förekommer), Tschuktscher och hvad de allt heta, dessa
nordpolarländernas inbyggare, som alla dela 
ungefär samma lefnadssätt, och hvilkas enda ursprungliga
husdjur äro renen och hunden. Stamförvandter med
Finnarne, hvilka dock icke synnerligen gerna vilja
höra talas om frändskapen, leda de sannolikt sitt
ursprung långt ifrån östern, och deras första
upprinnelse går djupt tillbaka i forntidens
mörker. Men de äro ett folk utan historia, deri
liknande nästan alla sina stamförvandter, bland
hvilka egentligen och tills nu endast Finnarne i
Finland och Magyarerna på Ungerns slätter trädt 
i de historiska folkens led. Att de nuvarande
Lapparnes förfäder eller med dem beslägtade stammar
fordom varit utbredda öfver hela den skandinaviska
halfön, är väl kanske mer än en sannolikhet,
och måhända är det just detta urfolk, som menas
med de Troll, hvilka de invandrande stammarne hade
att bekämpa. Märkvärdigt nog träffas ännu i dag så
långt i söder på halfön som i Kronobergs län, på de
vilda gränseskogarne i Wärend, likasom i Finved och
Njudung, spridda hushåll, hvilka om somrarne lefva af
tillfällig arbetsförtjenst, om vintern af tiggeri,
drifvet som yrke, och hvilkas bostäder, såsom man
finner af ett träsnitt i Cavallii afhandling om
"Wärend och Wirdarne", slående påminner om en
lappkåta, ehuru elden här icke brinner i kåtans
midt, utan en liten utbyggnad finnes anbragt för
eldstaden. Detta tyckes åtminstone antyda, huru
de stammar lefde och bodde, som före åkerbrukets
införande innehade vårt land -- det tyckes 
tillkännagifva, att spridda lemningar af urfolket ännu glömt
sig qvar, -- likasom de s. k. Malmöbarnen i Bohusläns
skärgård, -- och då många likhetspunkter förefinnas
mellan dessa sannolika qvarlefvor af "jordhålornas
folk" i halföns söder och de nomader, som ännu
bebo dess nord, torde man utan att våga allt för
mycket kunna antaga, att befolkningen i den högsta
norden af vårt land är den ringa, af mer bildade
invandrare till obygderna undanträngda qvarlefvan
af den befolkning, som fordom innehade landet och
der lefde på samma sätt som deras efterkommande nu,
af fiske, jagt och renhjordarnes afkastning. Än i
dag undantränges den lappska befolkningen alltjemt
af invandrande nybyggare, hvilka i de högnordligaste
länen nedsatt sig så talrikt, att t. ex. i Norrbotten
befolkningen på tjugo år blifvit mer än fördubblad
och Lapparne, landets ursprungliga herrar, allt mer
och mer inskränkta, så att den tid kanske icke är
så aflägsen, då (det år 1860 till 3,462 personer
sammansmälta) Samefolket icke längre finnes inom
Sveriges landamären.

Men, -- sade vi, -- Lapparne äro ett folk utan historia,
och de känna om sin forntid alldeles ingenting. En
eller annan gammal sägen om sitt upphof hafva de dock,
t. ex. följande, som berättar, att Lappar och Svenskar
i början varit ett folk och deras stamfäder köttsliga
syskon med samma fader och moder; men det hände sig,
att, då ett häftigt stormväder uppstod, blef den ena
förskräckt och gömde sig under ett bräde, -- och af
hans efterkommande uppkommo Svenskarne. Den andra, som
var frimodigare och icke ville söka skyla sig, blef
stamfader för Lapparne, hvilka än i dag i det närmaste
lefva under bar himmel. Likaledes hafva de, i likhet
med nästan alla folk på jorden, en saga, som påminner
om den bibliska berättelsen om syndafloden. Denna
härleda de derifrån, att Gud (Jubmel) "stjelpte
om verlden". Redan före denna tid bodde menniskor
i Lappmarkerna, heter det; men då Gud hvälfde om
verlden, steg vattnet i träsken och elfvarne öfver
landet och dränkte alla menniskor, med undantag af två
syskon, en gosse och en flicka. Dessa tog Jubmel under
armen och förde dem på ett högt berg, som kallades
Passevare (det heliga berget). Sedan faran var förbi,
och Gud hade släppt dem ifrån sig, skiljdes de åt
och gingo hvar sin väg för att se efter, huruvida det
i verlden skulle finnas mer folk än de bägge. När de
sålunda vandrat omkring i tre år, träffades de åter
och kände igen hvarandra. Åter skiljdes de på tre
år, möttes åter, men kände äfven nu igen den ena den
andra. Efter ytterligare tre år möttes de återigen,
men kände nu icke längre igen hvarandra. Emellertid
följdes de sedan dess åt samt aflade barn, och från
dessa härstamma alla de menniskor, som nu lefva.

De sålunda uppkomna menniskorna, d. v. s. Lapparne,
måtte emellertid icke hafva fått lefva fullkomligt
i fred uti sitt eget land, hvilket detta än varit,
ty en annan lappsk sagocykel vet att berätta om
farliga fiender, fruktansvärda genom sin storlek
och styrka, dertill menniskoätare och kallade
"Stalo'er". Hvarifrån de kommit, vet ingen att
uppgifva; att de varit af resligare växt än Samefolket
är dock otvifvelaktigt, ty de beskrifvas alltid såsom
fruktansvärda genom sin resliga växt, stundom också
med ett öga midt i pannan samt klädda i jern. De
skonade icke ens sina egna barn, utan det hände
mången gång, att dessa undan sina föräldrar togo
flykten till en lappkåta, der de funno en fristad
och stundom upptogos i familjen. Men Stalo'erna
voro lättrogna, dumma och enfaldiga, och de svagare
Lapparne blefvo vanligtvis dem öfvermäktiga genom
slughet och fyndighet. Sagor om huruledes Lappen
narrade Stalo'n, då han råkade falla i händerna på
en sådan, s. k. Stalo uptsasah (Stalo-sagor), äro
ännu favoritämnet för samtalen vid eldbrasan under
vinteraftnarne, och dessa sagor variera på mångfaldiga
sätt, ehuru innehållet hufvudsakligen är det ofvan
anförda. En sådan stalo-saga lyder som följer:

"En Stalo hade lagt ut nät, för att fånga bäfrar och
upptände sedan ett litet stycke derifrån en stockeld i
skogen samt lade sig att sofva invid brasan, sedan han
förut klädt af sig och bundit ena ändan af ett snöre i
nätet och den andra i en bjellra vid eldstaden, på det
han skulle väckas, då bäfvern fastnat i nätet. Detta
hade en Lapp sett, och då allt var i ordning samt
jätten insomnad, gick han till nätet och ryckte på
snöret. Stalo skyndade dit, men fann ingenting. När
han kom tillbaka, voro kläderna uppbrända: Lappen
hade nämligen passat på och kastat dem i elden. Stalo
härmades storligen öfver sin egen oförsigtighet att
i brådskan hafva skuffat kläderna i eldstaden, när
han rusade upp ur sömnen. Han satte sig emellertid
vid brasan och värmde sig, tills det åter pinglade i
bjellran. Då skyndade han till nätet, men fann icke
heller nu någon bäfver; värre var det att, när han
kom tillbaka, hade elden slocknat. Detta hade Lappen
under tiden åstadkommit. Utan kläder och utan eld,
började nu Stalo frysa, och i sin vånda tog han sin
tillflykt till månen, som lyste öfver horizonten. 
Se, fader, din son fryser! -- ropade han och sträckte
ut armarne åt månen. Detta halp honom dock ej, --
han frös ihjäl".

Hvilka dessa Stalo's voro, är svårt att säga. Kanske
härleda sig sagorna om dem redan från tiden före den,
då "Gud stjelpte om verlden".

Af detta slag äro minnena och traditionerna hos
Samefolket, hvilket, innan christendomen predikades
bland detsamma, också hade sin egen hedniska gudalära,
på hvars Olymp Jubmel tronade bland en hel skara
lägre gudomligheter, åt hvilka Lapparne offrade
silfver och renhorn m. m. på sina heliga berg, bland
hvilka Sulitelma sannolikt intagit ett af de främsta
rummen. I likhet med de öfriga polarfolken hade
också Lapparne sina schamaner, eller trollkarlar,
hvilka förstodo sig på att handtera den lappska
trolltrumman och med dennas tillhjelp förutsäga
framtida tilldragelser eller meddela upplysningar
åt dem, som önskade sådane. Emellertid började
kristendomen redan tidigt nog att bli bekant i
Lappland. De mäktiga och namnkunniga köpmän, som,
i historien bekanta under namnet Birkekarlar, redan
länge varit bosatta vid de lappländska flodernas
utlopp och tvungit landets infödingar att betala sig
skatt af dess produkter, -- genom dessa Birkekarlars
åtgärd kom egentligen Lappland under Sveriges krona,
-- påstås visserligen hafva motarbetat predikandet
af kristendomen bland Samefolket; men den beröring,
hvari detta folk genom handeln kom med Svenskar och
Norrmän, måste småningom hafva gjort det bekant med
kristendomen, och man vet, att redan under medeltiden
de katolska presterna i omkringliggande socknar
på vissa tider anställde resor till Lappland, for
att i kristendomen befästa de redan omvända och öka
deras antal. Sedan Gustaf Wasa i Sverige infört och
stadgat den lutherska bekännelsen, sände han äfven
till Lappland religionslärare, och de angränsande
församlingarnes prester infunno sig der hufvudsakligen
under marknaderna om vintern, då Lappar samlades från
alla håll för att idka köpenskap. Carl IX, alltid
mån om att till bygd förvandla Sveriges obygder,
lät omkring år 1600 uppföra kyrkor i Lappland, och
lappska ynglingar uppmuntrades genom stipendier till
att studera i Upsala. Dessa lappska kyrkor voro i
början annexer till de närmaste svenska pastoraterna;
men under Christinas tid inrättades beständiga lappska
pastorater och sändes till landet prester, som skulle
bo vid kyrkorna. Från denna tid ökades kyrkornas
antal, och på det presterna, hvilka nödvändigt måste
ega kunskap i lappska språket, skulle med så mycket
större nit sköta sitt kall, fingo de löfte om att 
efter vissa år erhålla bättre lägenheter utom
Lappland. Carl XI förhöjde de lappska stipendierna,
och sedan hans tid har kyrkoväsendet i Lappland
blifvit organiseradt på samma sätt som i det
öfriga Sverige, dock med de modifikationer, som
föreskrifves af omständigheterna. -- Redan Gustaf den
Store upprättade den första lappska skolan; men att
meddela undervisning åt det beständigt på rörlig fot
befintliga nomadfolkets barn, var icke det lättaste,
och dermed hafva flera experimenter blifvit gjorda,
hvilka slagit mer eller mindre väl ut. Att behofvet
af undervisning nu börjar bli insedt äfven af Lapparne
sjelfva, ådagalägges genom den märkliga tilldragelse,
hvartill vi nu sednast varit vittnen, då en dotter
af nomadfolket företog den långväga vandringen till
hufvudstaden och hos konungen sjelf anmälde sina
landsmäns behof af och längtan efter upplysning och
vetande. Åt den "Femöresförening", som blifvit
det första resultatet af Magdalena Mattsdotters
framställning, önska vi uppriktigast all framgång, och
det torde icke illa upptagas, om vi tillstyrka mången
bland dem, som, i from ovetenhet af det vida närmare
behofvet, med sin skärf bidragit till missioner bland
Afrikas negrer, Amerikas rödskinn och Kinas
mongoler, att i stället deltaga i denna förening,
hvars syftemål är att till mensklighet uppfostra
ett folk inom våra egna landamären, ett folk,
hvilket endast på detta sätt kan sammansmältas med
det svenska och derigenom bevaras för den upplösning,
som hotar det, från den utrotning, hvilken förr eller
sednare blir alla vilda och halfvilda stammars öde,
då de komma i beröring med den allt nivellerande
civilisationen.

Den lappska racens utmärkande drag äro små,
aflånga ögon, utstående kindben, bred mun och
spetsig haka, med helt litet eller alldeles intet
skägg. Håret är vanligtvis brunt eller mörkt; händer
och fötter äro små, men hela byggnaden senfull och
muskelstark. Rösten är svag och gnällande. Hudfärgen
tyckes verkligen vara hvit; men genom vistandet i
de rökuppfyllda kåtorna bli Lapparne brunaktiga till
färgen. -- I afseende på naturgåfvor och omdömesförmåga
äro Lapparne icke mer vanlottade än menniskor i
allmänhet; i sina samtal förråda de icke blott godt
omdöme, utan mången gång äfven skarpsinnighet, och
icke sällan hör man från deras läppar rätt qvicka
infall. Det finnes många exempel derpå, att personer
af lappsk börd studerat och blifvit skickliga prester
och embetsmän. Att folket befinner sig på en lägre
grad af odling har sin naturliga förklaring i dess
från allt samhällslif isolerade lefnadssätt. "Födda
och kringvandrande i vildmarker, -- säger en förf., --
tillbringa Lapparne hela sitt lif i oupphörlig strid
med naturkrafterna och vilddjuren, hvilket ej kan
vara utan inflytande på både deras kropps och själs
bildning. Deras ansigten äro väl kantiga och knotiga
som fjellbergen, men kroppen för öfrigt smidig och
härdad som djurens, och deras ynglingar och flickor
äro dessa vildmarkers gazeller. Till sinnelaget
äro de misstänksamma och sluga, ofta äfven vilda
och trotsiga, stundom grymma. I allt hvad som hörer
till deras lefnadssätt äro de ganska skickliga och
kunniga, och om naturföremålen hafva de på sitt
sätt god kännedom, likasom deras språk är rikt på
ord, som uttrycka, ofta rätt naivt och träffande,
hvad som hör till deras omgifning eller yrke, äfven
i de minsta delar."

De svenska Lapparne känna, utom sitt land och sina
flyttningsvägar, föga till den öfriga verlden. Med
Norges nordliga del äro de i närmare beröring och
hafva sålunda något begrepp om detta land, likasom om
Ryssland, hvars folk hos dem bär det fiendtligaste
namn, som de känna, Karjelat (Karelare). Uti en af
deras visor, den s. k. "björnvisan", nämnas äfven
Holland och Frankrike.

Kärnan af lappska nationen, den del deraf, som
framställer henne i hennes rätta och ursprungliga
form, består af de nomadiserande Lapparne, för hvilka
renen är allt, och hvilkas hela ekonomi är byggd på
detta djur. Men det finnes äfven icke-nomadiserande
Lappar, som äro nationens sämre del och antingen lefva
som Fiskare-lappar eller s. k. Sockne-lappar. De förra
uppehålla sig vid de större sjöarne och vattendragen,
der de idka fisket som nödfallsnäring, eller också
stryka de omkring som vallhjon och tiggare; renar
hafva de till ringa
antal, ofta alldeles inga; de sednare äro ofta
anställda vid socknarne i Norrland och Helsingland
som profosser, afdragare och handtlangare i öfrigt. --
Emellertid kunna äfven de nomadiska Lapparne sjunka
ned till detta tillstånd, då de genom olyckor eller
på annat sätt förlora sin renhjord, hvarefter de icke
hafva annan utväg än att antingen bli fiskare eller
tiggare. Kan Fiskare-lappen lägga sig till några
getter, så är detta början till öfvergången till
svenska lefnadssättet, och då händer det, att han
eller hans barn kunna med tiden bli nybyggare. Dessa
Lappar bo i träkåtor, helst uppförda vid goda
fiskvatten.

De nomadiserande Lapparne äro antingen Fjell-lappar
eller Skogslappar, och bland dessa äro de sistnämnda
de yppersta representanterna af hela nationen.

Fjell-lapparne hafva vanligen det största antalet
renar, och mot hösten begifva de sig, enär de af brist
på bränsle icke kunna under den kallare årstiden
uppehålla sig på fjellen, ned till skogsbrynet,
der de hafva sina höstställen på de mer eller
mindre skogbeväxta sluttningarne af fjellryggens
sidogrenar. Här har Lappen sin stabur (nialla), 
en af bräder hopslagen liten bod, upprest på toppen
af en i jorden nedslagen stolpe, och i hvilken
han qvarlemnar det matförråd, som han behöfver vid
sin återkomst följande vår: här har han derjemte
sitt gäll (luopte), ett på fyra stolpar hvilande
tak utan väggar, der han hänger kött och fisk att
torka samt öfver sommaren förvarar sin vinterredskap
och sina kördon. Från detta sitt "viste" begifver
han sig, då sjöarne frusit och äro farbara samt
då han förrättat sin slagt, nedåt skogslandet och
följer floderna utefter, mången gång ända ned till
Bottniska Viken. Mot våren, ungefär vid samma tid
då flyttfåglarne komma tillbaka, begifver han sig
åter till höstvistet, och det händer till och med,
att, om någon tillfällighet föranleder, att han icke
sjelf passar noga på tiden, renhjorden af sig sjelf
bryter upp och begifver sig å färde. Vid höststället
stannar han, tilldess hans ren-kor (vajor) kalfvat,
och begifver sig derefter upp på de höga fjellen,
der renarne bättre trifvas i den svalare luften än på
låglandet och hafva saftiga fjellväxter till föda. Här
tillverkar nu Fjell-lappen ost och börjar sedan i
Augusti att småningom tåga tillbaka nedåt samt uppnår
höststället på nytt i början af September, och dermed
är hans tur slutad för året. Med fiske befattar han
sig högst obetydligt, med jagt endast mot de rofdjur,
som hota hans renhjord. Men under sina vandringar
förer Fjell-lappen ett verkligt hundlif. Utsatt för
oväder af alla slag, måste han natt och dag vara
uppmärksam på sina renar; mot regn och slask är han
på fjellet utan allt skygd; mången gång kan han icke
ens göra upp eld, emedan icke annat bränsle finnes
än det ofta knappa fjellriset, och det blir honom
sålunda omöjligt att torka sina af regn genomblötta
kläder. Han är också i hög grad vårdslös om sin yttre
menniska; han tvättar och kammar sig icke, han håller
hvarken hår eller kläder rena från inhyseshjon, han
bryr sig ej om att snygga sig, då han skall till
kyrkan eller till främmande ställen, och han har
också icke mycket kläder till ombyte. Visserligen
kan han kläda sig grann med både silfverkrage och
silfverbälte; men den dammiga och smutsiga kolten
skämmer bort hela grannlåten. Fjell-lappen kan, ehuru
mången gång rik, icke ens alltid äta sig mätt, ty på
de vidsträckta fjellen kommer han mången gång längre
bort än han ärnat. Kött är hans hufvudsakliga föda,
ofta det enda, som han har att tillgå.

Skogslappen för deremot ett annat lif. Han vistas
hela sommaren i skogstrakten inom sitt skatteland
och behöfver icke företaga långa vandringar, ty med
korta mellanrum, -- högst en half mil, -- har han på
skattelandet faststående kåtor af trä med dertill
hörande torkgäll och en s. k. kerda, eller inhägnad
plats, dit renarne drifvas in för att mjölkas.

På sina hufvudvisten har äfven han en "stabur". Från
Maj till slutet af Juni släpper han renarne i frihet
på betet och sysselsätter sig sjelf med fiske och
jagt; men derefter samlar han tillhopa renarne, börjar
vallgången mellan sina särskilda visten, allt efter
tillgången på bete, och tillverkar ost af ren-kornas
mjölk. Mellan medlet af Augusti och fram emot Oktober
lemnar han åter renhjorden frihet och sköter på 
nytt fisket och jagten, men samlar derefter hjorden
och behåller den hela vintern under sin vård, flyttar
nedåt landet och tillbaka igen emot våren, alldeles
som Fjell-lappen. Han lefver icke uteslutande af kött,
utan äfven af mjölk, fågel, bär o. s. v. I sin kåta är
han lika väl skyddad mot regn och oväder som Svensken
i sitt hus; han kan torka sina kläder och byta om dem,
då de blifvit våta; han har i sina välbekanta skogar
icke långt mellan vistena, der han är säker om tak
öfver hufvudet; han är också mycket mån om att hålla
sin person snygg och derjemte äfven sina kärl, då
Fjell-lappen deremot icke består sina annan rengöring
än att han slickar af dem och kastar dem afsides,
tilldess de skola nyttjas härnäst. Skogslappen
prålar icke så mycket med silfvergrannlåter som
Fjell-lappen. men håller sig alltid ren och putsad.

Hvad Lapparnes klädsel beträffar, så är den nästan
enahanda för bägge könen. Skorna hafva smalt
ofvanläder och ofvanpå, på ömse sidor om fotbladet,
en söm, som slutar vid tårna i en uppåtstående snibb;
om vintern nyttjas "lappskor", med ofvanläder af
huden på renens ben och sulor af huden på hans
hufvud. I skorna lägges ett enkom beredt gräs,
kalladt "lappskogräs", i stället för strumpor. Både
Lappar och de svenska nybyggarne bruka sådana skor,
medan stöflar äro ett slags lyxartiklar. Skobanden,
omvexlande till färg och bredd, utgöra på vissa orter
en högst väsendtlig del af drägten. Bägge könen nyttja
byxor, som gå upp ungefär till medjan och fasthållas
med ett dragband; qvinnorna älska företrädesvis den
röda färgen på detta plagg, hvilket dock aflägges om
sommaren. Vigtigaste plagget är kolten, till formen
liknande en skjorta och förfärdigad af vallmar eller
kläde samt till färgen helst blå, men också svart,
hvit, grön och grå, aldrig brun, gul eller röd. Kragen
är med mycken konst broderad och prydd med lister af
silfvertråd och en kant på kragen, ofta af annan färg
än kolten. men nästan alltid mörk. Lapparne nyttja
icke linne, utan bära närmast kroppen antingen en
dylik vallmarskolt, hvit eller grå till färgen, eller
också en gammal skinnpels, af samma färg som kolten.
De fattiga, som icke hafva råd att köpa vallmar,
hafva hela sin beklädnad af skinn, utom mössan och
det s. k. barmklädet (åtsåleppa), hvilket nyttjas i
stället for väst. Det ser ut som en nattkappa utan
krage och utan öppning framtill, består af kläde eller
vallmar och är på inre sidan försedt med foder, som är
fastsydt vid kanterna och liknar en påse, hvari Lappen
förvarar penningar eller andra småsaker. Lappens mössa
är konisk och hopsydd af flera triangelformigt klippta
klädesbitar, vanligen mörkblå till färgen, men med
röda lister i sömmarne. Mössan omgifves med ett slags
foderal, som är öppet i toppen, så att den egentliga
mössan tittar fram derur. Omkring lifvet fasthållas
kläderna med ett bälte, dock så, att kolten eller
pelsen ofvanom detsamma bildar ett slags påse, kallad
puogna, i hvilken lappen förvarar åtskilliga saker,
t. ex. vattenslefven eller kosan, bränvinsflaskan
o. s. v. Egentliga skilnaden mellan mannens och
qvinnans klädebonad består deri, att karlarne draga
kolten så högt upp öfver bältet, att den icke räcker
ned till knäet, hvaremot qvinnornas kolt faller ned
på midten af vaden eller smalbenet. Till grannlåten
höra silfverkragen och silfverbältet, d. v. s. en
krage och ett bälte, ofta af läder, med allahanda
derpå fästa silfverprydnader, i värde ofta uppgående
till 2-300 rdr.

Lappens tält kallas kåta, och denna har alltid
formen af en kägla och håller sällan öfver tre alnar
i lodrät höjd. Kåtor af trä, täckta med näfver,
uppföras, då Lappen ämnar tillbringa längre tid på
samma ställe; lättare kåtor byggas af smala björk-
eller tallstänger, som ställas pyramidformigt
bredvid hvarandra och täckas med tjock vallmar, som
utestänger allt drag. Vid flyttningar transporteras
den söndertagna kåtan af renar. Äfven finnas
kåtor utan vallmarsöfverdrag; men i sådant fall äro
mellanrummen mellan stängerna igenstoppade med mossa
och torf. Kåtans afskurna topp bildar en öppning för
röken från den midt i kåtan befintliga eldstaden,
hvilken omgifves af några lösa stenar, som Lappen
måste föra med sig. Öfver eldstaden nedhänga ett par
kedjor med krokar, vid hvilka kittlarne hängas. Kåtans
golf består af marken, som täckes med gran- eller
björkris, och på detta utbredas
renshudar, på hvilka man sitter, -- andra stolar
bestås icke. Ett sådant lapptält rymmer sexton
personer, och i det innersta rummet tronar husfadern
sjelf, som också besörjer matlagningen, slagtar och
sönderstyckar det slagtade djuret, tillreder korf,
mjölkar renarne, vid hvilket göromål qvinnorna äfven
få biträda, o. s. v. En gäst, som man vill hedra,
får plats mellan husfadern och hans hustru. Vid
sådana tillfällen uppdrages kokningsbestyret åt
någon annan manlig medlem af hushållet, medan värden
sjelf sysselsätter sig med utöfvande af värdskapet,
underhåller samtalet och spörjer efter nytt. När
köttet är kokadt, aflyftes grytan och nedsättes
bredvid husfadern, som uppmärksamt granskar hvarje
stycke, hvilket han utdelar åt de närvarande,
som emottaga det med särskild tacksägelse, hvilken
äfven hustrun måste aflägga. Köttspadet, tillika med
benen, tillhör hundarne, hvilka aldrig få nalkas
till husfaderns hedersplats, och ehuru helt litet
af spadet bjudes den främmande gästen i en slef,
bör han icke begära mer, så kärt honom är att icke
anses obelefvad.

Lapparnes släda, den s. k. ackjan, äfven kallad
pulka eller kerres, är ett slags båt, byggd på
klink, med bred köl, 9-10 qvarter lång, spetsig i
fören, tvär i aktern och försedd med erforderligt
ryggstöd, vattentät samt lagom stor för en sittande
person. Ofta prydd med inskurna sirater af renhorn, är
hon framifrån täckt med skälskinn och ett dervid fäst
stycke kläde, som den åkande drar upp öfver bröstet
och binder fast under armarna och kring halsen. Öfver
denna fotsack snöres i ringar, fastade på ackjans
sidor, en rem, som håller den stadig och dessutom
qvarhåller den åkande. I en ögla under ackjans
framstäf sitter dragremmen (raktes), hvars andra
ända sitter vid renens halsloka. I djurets grimma
sitter på venstra sidan tömmen, som är enkel och, då
Lappen kör, af honom kastas öfver renens rygg till
höger och lindas kring en kort käpp, kallad såbbe,
som i ändan är försedd med en jernögla och flera små
lösa jernringar. Med dessa skramlas det, då man vill
förmå renen att springa fortare. Renen sjelf är prydd
med ett bredt bälte af kläde, broderadt med tenntråd,
samt med ett likaledes broderadt bredt halsband af
kläde, hvari en metallpingla hänger. Det kan någon
gång hända, att en okynnig ren, då han pådrifves
för mycket hårdt, vänder sig om och vill tukta den
körande; men vid sådant tillfälle vänder sig denne
med ackjan på sidan, så att renen endast kommer åt
åkdonets köl, hvilken han bearbetar med klöfvarne,
tilldess han blir belåten, då han återtager sitt lopp,
som hade ingenting passerat.

Det är ett skådespel af eget intresse att se en
renhjord, som under flyttning vintertiden tågar fram
öfver ett öppet fält, t. ex. en frusen sjö. Främst
går en Lapp på skidor och leder en ren vid tömmen,
derefter följer hjorden i slutna leder och i största
ordning, alldeles som en marscherande trupp. Om
någon ren lemnar ledet, äro hundarne genast till
hands att åter föra in honom på hans plats. Dernäst
följa lastrenarne, som draga husgerådet, tälten,
barnen, de gamle, sjuke o. s. v., först mannens
raido (så kallar man en rad af sådana lastrenar),
så hustruns o. s. v., hvardera raidon bestående af 5
till 8 eller flera renar, hvardera med svansen bunden
vid den föregåendes lass. Den främste antingen köres
af en åkande eller ledes af en gående person.

En resande engelsman beskrifver en renmjölkning i
följande ordalag, hvilkas reproducerande läsaren
säkerligen icke skall misstycka. "Synnerligen
pittoreskt och karakteristiskt för Lappland
var det skådespel, som jag hade om qvällarna vid
mjölkningstiden. då hjorden samlades omkring kåtan. På
alla höjder rundtomkring blir det lif och rörelse
i ett ögonblick; de beskäftiga hundarne skälla
öfverallt och drifva hjorden allt närmare; renarne
springa om hvarandra, stadna stilla och verkställa
åter en obeskriflig mångfald af rörelser. Det är en
vacker och majestätisk syn, när det betande djuret,
uppskrämdt af hunden, lyfter upp sitt hufvud och visar
sina breda, väldiga horn. Och när renen springer,
huru raska och lätta äro icke hans steg! Aldrig
hör man hans klöf slå emot jorden, utan blott det
beständiga knarrandet i hans fotleder, hvilket låter,
som skulle det åstadkommas genom upprepade elektriska
slag; detta sällsamma ljud höres 
på långt afstånd, när en hel renhjord kommer springande. 
När hela hjorden slutligen uppnått kåtan, stanna renarne 
stilla, hvila sig eller hoppa gladt omkring, stångas på lek 
med hornen eller samla sig i grupper kring en med 
renmossa bevuxen fläck för att afbeta densamma. Medan 
flickorna med sina mjölkstäfvor springa omkring från den ena 
ren-kon till den andra, fäster brodern eller drängen ett 
bastrep kring hornen på det djur, som flickorna utmärka åt 
honom, och släpar det fram. Vanligtvis stretar renen emot 
och vill icke följa med; men flickan har roligt och skrattar 
åt det besvär, som detta förorsakar. Stundom släpper hon 
af odygd en ren, för att låta ännu en gång fånga honom åt 
sig. Emellanåt hör man föräldrarne varna henne för detta 
okynne, hvilket ofta medför den följden, att hela hjorden 
blir skygg. Hvem skulle vid detta skådespel icke tänka på 
Laban och Lea, Jakob och Rachel? När renhjorden 
slutligen lägger sig ned, och flera hundrade djur sålunda hvila 
omkring kåtan, kan man lätt tro sig se ett helt läger med 
dess höfding i midten."

Vida mer skulle vara att anmärka om detta egna folk, 
som med stora steg närmar sig till sin undergång eller 
åtminstone till den tid, då dess sista qvarlefvor skola vara så 
införlifvade med en mäktigare nationalitet, att de icke längre 
kunna igenkännas. Denna artikel har emellertid redan vuxit 
till sådan vidd, att vi ej längre våga sätta läsarens tålamod 
på prof. Den, som önskar närmare och mer detaljerade 
upplysningar, kunna vi dock hänvisa till Petrus Læstadius och 
hans journaler öfver sin verksamhet som missionär i Lappland. 
De korta utdrag ur flera författares meddelanden om 
Samefolket, som vi här sammanställt, torde emellertid väcka 
intresse hos en eller annan, och hafva vi kunnat uppnå detta, 
skall det må hända stämma läsaren vänligt för ännu en artikel 
om Sveriges yttersta nord, och hvari vi skola försöka 
att framställa Lapplands naturalster och de utsigter, som 
förefinnas för deras tillgodogörande, -- en sträfvan, som bör 
ligga oss varmt om hjertat, i fall vi en gång skola lyckas att, 
enligt skaldens ord: "inom Sveriges gränser eröfra Finland åter."

Th.

*




Prestgården.
(Af E. S–dt.)

Nyss vid saltsjöns blåa våg 
Jag en liten prestgård såg, 
Afundsvärd på alla vis, 
Lummig som ett paradis. 
Gården, gammalmodigt bygd, 
Tittar fram i löfvens skygd.

Ängen sina blommor bar, 
Sjön var som en spegel klar. 
Böljan låg så varm och röd 
Uti aftonsolens glöd. 
Vassbekrönta viken fram 
Gåsen med sin gumma samm,

På en kulle låg så sött 
Prestens lusthus rosenrödt. 
I en grantopp, rak och hög, 
Satt en stång med tupp och flög. 
Gröna bryggan låg så sval, 
Skuggad utaf björk och al.

Der satt presten sjelf så glad, 
From som om han satt och bad. 
Blåste Gefle vapens rök, 
Log så godt, då ankbond dök; 
Stundom sig om magen tog, 
Då han såg hur gäddan slog.

Komministerns fru så rar, 
En förträfflig gumma var,
Tycktes som om hon förstått 
Pyssla om sig och må godt;
Fryntlig, liflig som en glöd, 
Som en mossros trind och röd.

Isak, knubbig, liksom far, 
Ett yrväder riktigt var. 
Bäst han öfver ängen lopp, 
Satt han i den högsta topp. 
Byxorna med kalfskinn bak 
Gjorde gagn på plank och tak.

Kyrkan var för täck att se 
Med sin lummiga allé;
Kyrkogården gräsbeklädd, 
Hvarje graf en blomsterbädd:
Utomkring och innanför 
Var ett Gudshus som sig bör.

Prestens visthus var försedt! 
Uj! ni skulle bara sett:
Korfvar, gåsbröst, spickemat, 
Sötost, mjölk i tråg och fat; 
Gräddan tjock, så man derpå 
Kunnat uti strumpläst gå.

Gästfrihet var husets dygd, 
Ständigt fräste gummans brygd. 
Knappt man göra hann besök, 
Förr'n man fick "en pipa rök". 
Åt man aldrig än så tätt, 
Fick man aldrig vara mätt.

Maken prestgård jag ej sett, 
Fast jag tittat vidt och bredt. 
Aldrig trodde jag, min själ! 
Att en prest kan må så väl. 
Om jag anat något slikt, 
Hade jag till prest mig vigt.



*




Kadettkärlek.
Novell af Wilhelmina.


"Min lilla, söta pappa!"

-- "Lilla, söta, ja." Pappa är alltid liten och söt, när 
han bifaller till allt hvad lilla söta fröken önskar; men tvärtom, 
när han säger nej. Är det icke så?"

"Pappa är alltid min snälla, goda pappa, men ..."

Och Gerda såg på honom med de stora, djupa, välformade 
ögonen af obestämd färg, hvilka kunde synas himmelsblå, 
bruna, svarta eller mörkgrå, allt efter som dagern föll på 
dem. Hon såg på honom med denna klara, oskuldsfulla, och 
bedjande blick, som hittills aldrig förfelat sin verkan på 
honom. Icke heller gjorde den det nu, ty öfversten kände sig 
helt varm om hjertat. Men han stålsatte sig och såg helt 
allvarsam ut.

En nittonårig, vacker och storväxt kadett, som stod i 
rummet, på något afstånd från öfversten, måtte dock hafva 
märkt, att denne veknade vid Gerdas blick; ty då hon 
helt hastigt sprang att kasta sig i armarne på modern,
som satt i en emma vid divanbordet, fördristade
kadetten sig att träda fram till öfversten, som
satt i soffan, sysselsatt med att lägga patiens,
gjorde en djup bugning och yttrade de tvänne orden:
"Herr öfverste!"

"Min kära Edelcrona!" sade den tilltalade med en min
midt emellan löje och förtret, "jag har nyss ätit
en god middag, såsom jag hoppas han sjelf är god och
medgifver, och han får ej förstöra matsmältningen för
mig. Jag håller mycket af honom, ser han, min vän, ty
han har alltid varit en bra gosse, och jag tar mycken
del i hans lycka, både i den, att han nu erhåller ej
mindre än fyra jettoner, såsom det tros åtminstone,
ty guvernören sjelf sade mig, att det är fråga derom,
samt ännu mera åt det, att han nu redan är färdig att
gå ut från Carlberg, gå ut som officer vid nitton års
ålder -- det är minsann rätt vackert det. Men ser han,
min kära Edelcrona, flickan är jag rädd om. Hon är
mitt enda barn och det är förlåtligt om jag söker
afhålla henne från Carlbergsbalerna, der hon bara
förkyler sig och dessutom ... Kort och godt --
bed mig icke -- det blir ingenting af."

Efter detta långa tal började öfversten åter med sin
patiens, ifrigare än någonsin förut.

Med ett ansigte, så bedröfvadt, som om lif och välfärd
stått på spel, gick då kadetten att ställa sig framför
öfverstinnan.

"Aldrig skall jag få njuta någon oblandad glädje här
i lifvet", sade han patetiskt. "Om Söndag sker mig en
stor heder och utmärkelse, men ... hvad är det nu
för en egentlig glädje med alltsammans, då herrskapet,
mina verkliga vänner, mina enda välgörare, ej värdigas
vara med och bevittna min lycka?"

"Käre Robert!" sade öfverstinnan leende, "icke få
vi bevittna hans triumf ändå, fastän vi uppriktigt
glädja oss åt hans framgång, ty jettonutdelningen är
ju på förmiddagen och gouterbalen på aftonen. Men nog
förstår jag, i alla fall, att Robert gerna ville ha
oss med och vi skola väl jemka med pappa."

Gerda slog härvid sina armar om moderns hals och
kysste hennes läppar, kinder, ögon, panna, hår --
ja till och med den lilla koketta mössan, som prydde
hennes vackra hufvud: ty öfverstinnan var ett skönt,
intagande fruntimmer om tretiotre års ålder. Hon
kände det välde hon ägde öfver sin nära tjugo år
äldre man och hon beslöt att äfven nu göra det
gällande. Men, som hon var en lika klok som vacker
qvinna, ville hon icke genom envishet förstöra
alltsammans, utan ville afvakta något lägligare
tillfälle. Hon hviskade således till Gerda, att hon
kunde vara lugn, och gaf Robert Edelcrona en talande
blick, som tydligen sade detsamma, synnerligast som
hon dervid lade ett finger på sina röda läppar.

Då kadetten en stund derefter tog afsked, för
att gå till ett annat ställe, dit han också var
bjuden, förnyade öfverstinnan medelst en talande
handtryckning, det löfte hon gifvit honom, att "jemka
med pappa". -- Gerda satte sig vid pianot i salen och
fantiserade. Öfversten och öfverstinnan voro således
allena, ty det var ännu för tidigt att vänta några
visiter.

Öfverstinnan fann nu för godt, att rycka fram med
sina vapen. Hon satte sig i soffan, bredvid sin man,
lutade sig intill honom, kysste honom ömt och lade
sitt hufvud på hans axel. Mannen, helt förtjust,
kastade bort de kort han hade i handen, rörde ihop
den på bordet utlagda patiensen och besvarade sin
hustrus smekningar så eldigt, som om han varit en
tjugoårig yngling.

Nu har jag honom! tänkte den vackra öfverstinnan, och
i en ton, den mjukaste hon kunde anslå, yttrade hon:

"Men, min söta gubbe, hvarför är du så mycket emot,
att Gerda kommer med på den der gouterbalen? Jag
vördar visserligen dina åsigter i allt, det vet du,
ty du är äldre, klokare och mer erfaren än jag,
men ..."

Detta, det visste öfverstinnan, var att just anslå
den rätta strängen i hans hjerta. Han ville ogerna
påminnas om den stora skillnaden i ålder dem emellan,
och för allt i verlden icke förefalla gammal, knarrig,
eller ålderdoms-ensidig. Öfversten var ännu en ståtlig
och vacker karl och ingen, som
ej bestämdt visste hans ålder, kunde anse honom för
mer än fyratiofem år, fastän han redan hade fyllt
sina femtio.

"Min söta vän", sade han, "här är icke fråga om år och
erfarenhet, utan endast derom, att vi skola samverka
i ett gemensamt intresse, helst då det gäller vår
gemensamma högsta skatt. Jag tycker icke om, att
flickan längre sjampar med på de der välsignade
Carlsbergsbalerna -- hon är nu alldeles för stor
dertill."

"För stor! ... Hm! -- Ja, stor är hon visserligen,
men vid fjorton år ..."

"Det är just den farligaste åldern, min bästa
Amelie. Den der balen är för barn; men vår flicka
börjar redan bli ett stort fruntimmer. Kadetterna
spela minsann kavaljerer, de äldre bland dem,
och så finnas der andra, som länge sedan trampat
ut pojkskorna, och som gerna gjuta sitt smickers
moraliska gift i en ung flickas öra."

"Åh, bevars, hvad du tar saken från den allvarsammaste
sidan, min älskade Magnus. Flickan skall väl icke bli
någon nunna heller, utan hon får väl vänja sig att
höra litet "snömos", som hon sjelf så träffande kallar
det. Vi kunna väl icke stänga in henne heller. Nästa
år blir det en annan sak, då hon skall gå och läsa
till skrift."

"Stänga in henne! Åh, derom tycker jag icke att
det är fråga. Hon skall ju snart till syster min på
barnbal."

"Ja, barnbal, ja."

"Ja, den är just lagom för Gerda. Der kommer nog
att finnas kadetter också, ty sådana reqvirera de
ju alltid, till illustrerande af sina barnbaler,
det der moderna skräpet, som aldrig borde finnas
till. Dessutom skall jag säga dig, min egen Amelie,
att jag tycker icke om unge Edelcronas fjesk för vår
flicka, ej heller den fröjd, hvarmed hon ständigt
välkomnar honom. Bestämdt gå icke de dumma ungarne
och förälska sig i hvarandra och det vore ju ett
spektakel."

"Hvarför det, min rara gubbe? Edelcrona är en så
utmärkt hederlig och skicklig gosse, att, finge jag
en gång lägga min dotters hand i hans, skulle jag
som mor skatta mig ganska lycklig."

"Men icke jag, som far; så mycket du det vet. Jag har
andra afsigter med min sköna, talangfulla och långt
ifrån fattiga dotter. Gerda blir vid aderton år en
utmärkt flicka och jag vill att hon skall göra ett
hederligt parti, ty derpå kan hon göra anspråk."

"Med någon gammal major, kanhända", sade öfverstinnan.

Öfversten fann sig sårad, men visade ingen
vrede. Snarare spred sig ett drag af djup sorgsenhet
öfver hans vackra ansigte, då han fattade sin hustrus
hand och sade:

"Du har således oräkneliga gånger ångrat, att du ..."

"Att jag gifte mig med en gammal major, vill du
säga", inföll den vackra frun, skrattande. "Åh nej,
det gjorde jag icke. Du blef ju major först halftannat
år efter vårt giftermål. Och, för att tala allvarsamt
om saken, så, långt ifrån att jag någonsin skulle
hafva ångrat mitt val, välsignar jag i stället dig,
min vän, för hvarje stund af mitt lyckliga äktenskaps
ostörda sällhet. Men jag valde efter mitt tycke och
det måste vi äfven låta Gerda göra."

"Så vida hon väljer förståndigt", inföll öfversten.

"Ack, min söte Magnus! Flickan kan få många tycken
ännu, innan hon blir fullvuxen. Icke är det
vardt att grubbla på en barnslig, nästan systerlig
tillgifvenhet, lika snart förgäten som den blifvit
fattad. Emellertid, om Edelcrona blir hvad hans
uppförande hittills ger anledning att hoppas, så ..."

"Så får han ändå aldrig Gerda", sade öfversten tvärt.

"Derom få vi tala när den tiden kommer", genmälde
öfverstinnan, smekande honom ånyo, hvarefter hon
åter började tala om den nästkommande söndagens
Carlbergsbal, samt hur kallsinnigt det skulle se ut,
om öfversten och öfverstinnan ej vore med på den för
flit och skicklighet utmärkte ynglingens hedersdag.

"Jo, på hans hedersdag vill jag visst vara
med", sade öfversten, "nemligen på middagen, då
jettonerna utdelas. Men på aftonen ... Nej pass,
Mante! ... Det der skrålet har jag åldrats ifrån;
men, eftersom du nu ändtligen är så envis, så får du
väl fara dit med flickungen, endast med det 
uttryckliga förbehållet, att det blir sista
Carlsbergsbalen i vinter, som hon kommer på. Helst
ser jag att det blir den sista inalles."

"Du har min hand på, att det blir den sista i vinter",
svarade öfverstinnan; och nu skall du ha tusen, tusen
tack för det du var snäll igen, som du dock alltid
är, fastän du ibland skall låtsa vara litet elak,
bara för din öfverstevärdighets skull."

Och efter att nu hafva gifvit den medgörlige mannen
hans tillbörliga tribut af tacksägelser, sådane,
just hvari en ung, tjusande och behagsjuk qvinna kan
inlägga en fullkomlig grad af retelse, ropade hon
på Gerda, förkunnande henne den glädjefulla nyheten,
att pappa hade "gifvit med sig", såsom orden föllo.

Så när hade den glada flickan qväft fadern med sina
kyssar.

*

Söndagen kom och med den den efterlängtade
Carlbergsbalen. Öfversten var med på
jettonutdelningen, der Edelcrona var den mest hedrade
af alla. Öfverstinnan for om aftonen till gouterbalen
med sin dotter, som var serdeles mycket "observerad"
och följaktligen hade "alldeles ofantligt roligt",
såsom hon vid hemfärden uttryckte sig.

Med en hel himmel af glädje i sitt oskuldsfulla hjerta
berättade Gerda för sin "lilla älskade pappa", hur
hon hade roat sig. Hon hade icke blott dansat hvarje
dans, utan dessutom varit uppbjuden af flera, till
samma danser, ja, af fem, sex, sju kavaljerer. Hennes
dansbok var alldeles fullskrifven af namn och hon
hade haft en verklig svårighet vid att hålla reda på
dem alla. Mest hade det varit "stora löjtnanter", som
bjudit upp henne. Hon hade till och med dansat med en
kapten. -- En mörk fläck fanns emellertid på den ljusa
taflan. Gerda hade nödgats dansa med en liten, helt
liten kadett af första klassen, som var nog näsvis,
att bjuda upp henne, stora fullvuxna flickan. Men
det skedde ej heller mer än en enda gång. För öfrigt
var det "bara stora kadetter", dock, som sagdt var,
mest officerare, som hon dansat med.

Öfversten skrattade rätt godt åt den barnsliga
flickan, hvars ordsvall han tystade med en ömt
allvarlig uppmaning, att gå till sängs. Gerda
lydde och sof snart oskuldens trygga sömn. Men
vid uppvaknandet nästa morgon föreföll det henne,
som om icke allt ändå skulle varit så bra. Robert
Edelcrona hade om aftonen, då de skiljts åt och han
hjelpte henne upp i vagnen, sett så "genomledsen", ja
riktigt dyster ut och hon hade ej fått veta orsaken,
fastän hon frågat honom. -- Månne han var sjuk? --
Icke kunde han eljest, på en dag, sådan som denna,
haft någon orsak till dystra miner.

Gerda grubblade en stund härpå; men jungfrun kom in
och hjelpte henne att kläda sig. Dagens buller, en
mängd lektioner, som aflöste hvarandra, samt några
främmande på aftonen, skingrade snart hennes oro. --
Det är icke vid fjorton års ålder man ger de dystra
aningarne gehör, eller sysselsätter sig med att måla
i svart.

Redan på Onsdagen var den beramade barnbalen hos
Gerdas faster och den unga flickan emotsåg den med
samma glädje, som Söndagens bal; ty hon visste att
Robert Edelcrona var ditbjuden och nu skulle hon ju
få veta hvarför han vid skilsmessan sett så ledsen
ut. Ett enda blott var litet försmädligt. Gerda
hade på Carlbergsbalen fått begagna en alldeles ny
klädning, som nära liknade en "långklädning", ty den
skylde ju helt och hållet de till smalbenen gående
mameluckerna. Men nu var det blott en vanlig barnbal,
och nu måste hon begagna den redan ett halft år
gamla gredelin-och-hvita musslinsklädningen, som hon
betydligt vuxit ur, som var för trång öfver bröstet,
för vid omkring lifvet och -- till råga på allt --
så kort, att mameluckerna syntes ett godt stycke.

Hvad var dock att göra? Mamma hade, en gång för alla,
sagt, att den klädningen och ingen annan skulle
begagnas, och i sådant fall var mamma ganska bestämd.

Värre var, att stackars mamma råkat få en svår
hufvudvärk den dagen, så att hon omöjligen kunde
åtfölja sin
dotter. Som det dock var hos öfverstens egen syster
bjudningen var, så tyckte man, att intet egentligt
förkläde behöfdes, då pappa sjelf var med och
förmanade mot att dricka kallt medan man var varm,
springa ut i kallare rum, sitta i drag o. s. v.

Länge och väl stod öfversten i en dörr mellan
danssalen och ett af mellanrummen och såg på huru
barnen svängde sig, då hans svåger nalkades honom
med ett kort i handen, sägande:

"Stå nu icke der längre och häng, kära bror, så
att benen domna under dig. Hvad skall väl det tjena
till? -- Flickan roar sig nog, dig förutan; och är
det något som mankerar, så blir väl du ändå den siste
hon vänder sig till. Nej, lemna helt tryggt uppsigten
öfver Gerda åt min hustru och kom du och tag en liten
priffe, såsom en klok man egnar och anstår."

Detta tal och isynnerhet åsynen af det frestande
kortet föll sig litet svårt att motstå. Öfversten
försvann ur dörren och gick att slå sig ned vid ett
preferencebord.

Gerda dansade, dansade oupphörligt, flög som en liten
fågel, och svängde sig som en snurra, och ändå hade
hon alls icke roligt. Nej, långt derifrån! Hon kom med
sig sjelf öfverens om, att hon aldrig i sin lifstid
haft så tråkigt, som just denna afton.

Orsaken var, att Robert Edelcrona ej var der. -- Han
måtte väl ändå komma, tänkte Gerda i början. Men 
qvartstimma efter qvartstimma förflöt och redan voro
tvänne hela timmar från dansens början förflutna,
utan att han syntes till. Och inga kadetter voro der,
icke en enda -- icke så mycket som den allra minste,
en gång.

Och ingen enda menniska -- stor eller liten, vågade
Gerda fråga efter honom, som hon så gerna hade
velat se. Hvarför frågade hon icke? -- Ja, hvarför? --
Troligen för det hon ej längre var barn. Hon stod
redan på gränsen mellan barn och jungfru och hade en
ung jungfrus blyga känsla af det passande. För ett
par år tillbaka skulle hon hafva frågat sin faster,
sina danskamrater ... hvilken som helst, hvarföre
icke Robert syntes till. -- Nu tyckte hon, att det
icke gick an. -- Man kunde ju undra deröfver.

Men hvad hon ängslades och hvad hon längtade och huru
hennes lilla hjerta slog -- det må en hvar veta, som
någon gång sjelf längtat. -- J som älsken, j veten det,
j; och Gerda älskade Robert, utan att sjelf veta att
så var.

Mamma var icke med och pappa satt och spelade i ett
långt från danssalen beläget rum. Gerdas faster,
upptagen af sitt kall såsom värdinna -- ty der var
äfven en hop fullvuxna personer -- hade ej tid att
se efter henne, som sig borde och märkte ej huru
hon gång efter annan smög sig ut i tamburen och stod
der och lyssnade. -- Lyssnade? -- Efter hvad? -- Efter
vissa efterlängtade fjät, som hon tyckte sig böra
igenkänna bland tusende andras.

Ändtligen ... en gång ... Öfversten var nu ledig
från spelbordet och gick att se efter "sin lilla
flicka". -- Men -- hvar fanns hon? -- Ingen visste det. --
Hon var nyss inne bland de andra. -- Troligen hade
hon gått in i toiletten, der faster gick att söka
henne. -- Nej, der var hon icke. -- Och hvar fanns hon
slutligen? -- Jo, i förstugan -- i sjelfva den kalla
stenförstugan. der hon stod med sina tunna svarta
sidenskor, halft genomisad af köld.

Det stack som ett svärd genom öfverstens hjerta vid
denna syn och han erfor en känsla, som om någon
hade tillsnört hans strupe. Nu hade dock flickan
bestämdt förkylt sig. -- Store Gud! ... hans enda
barn! ... hans älskliga, afgudade dotter!

Det blef en riktig uppståndelse, men ingen fick af
Gerda annat svar, än att hon gått ut för att svala
sig, genomhettad som hon var. Öfversten ville genast
fara hem med henne; men hans syster menade, att detta
vore att med ens skrämma ihjäl öfverstinnan. Bättre
att man lät flickan dansa sig riktigt varm igen. Hon
gjorde det och fadren stod der med känslor af en
lifdömd och såg henne dansa,

Då hon kom hem, fann modern henne alldeles
oigenkänlig. Hon var blåblek och iskall om
händerna. Hon gret ... 
Och på alla frågor, hvarmed man bestormade henne,
gaf hon intet annat svar, än att hon var trött och
önskade gå att lägga sig.

Föräldrarnes ångest var gränslös ... De vakade hela
natten. -- Hade hon fått veta? -- Hvem hade väl varit
så ondskefullt tjenstaktig och sagt henne hvad som
händt?

Gerda sof oroligt, eller, snarare, hon sof
icke alls. Hon kastade och vred sig af och
an i bädden. Tidigt på morgonen infann sig den
eftersände läkaren; men innan dess hade Gerda för
sina föräldrar bekänt, att hon stått i förstugan,
enkom för att lyssna om icke Robert Edelcrona skulle
komma. -- Den min, hvarmed de härvid sågo på hvarandra,
skulle ingen målare kunna återgifva.

Sjukdomen tilltog i häftighet. Der tillkallades icke
mindre än fyra läkare. Man visste ej rätt, hvilket
namn man skulle gifva det onda; men läkarne gåfvo dock
hopp, endast patienten sorgfälligt skonades för alla
häftiga sinnesrörelser; ty i motsatt fall kunde de,
så svag som hon var, icke svara för lifvet, eller
för förståndet.

Detta hörde äfven sjuksköterskorna, hvaraf der
funnos ej mindre än tre. Deribland var en, som varit
amma åt Gerda, men sedan blifvit gift och nu var
enka. Hon hade sökt kokersketjenst hos öfverstens,
men ej kunnat få den, emedan de hade åtskilligt mot
henne. Från den stunden blef hennes hjerta uppfyldt
med hatets galla mot hennes fordna herrskap och hon
hade inom sig svurit, att grymt hämnas på dem. --
Tillfälle dertill var nu kommet.

Hon hade hört, att "lilla fröken" var illa sjuk och
hon erbjöd sig att komma och vaka öfver henne. Icke
anande något ondt från den som uppammat deras dotter,
svarade öfverstens, att Greta var välkommen. Der
voro visserligen redan två lejda vakthustrur; men
Greta var dock den, som bäst förstod sig på Gerda,
och hon fick vara der.

Nu, då den elaka qvinnan hörde att den sjuka borde
aktas för alla våldsamma sinnesrörelser, skyndade
hon att, så snart hon blef ensam med henne, berätta
hurusom herr Robert Edelcrona låg rent för döden,
sårad af en f. d. kamrat, numera löjtnant, som han
kommit i gräl med och som han utmanat på duell. Den
som sårat Edelcrona hade genast rymt; men den sårade
led oerhörda plågor och ingen trodde, att han skulle
kunna frälsas.

Den elaka qvinnan vann sitt mål. Hon hade hämnats,
såsom hon länge önskat. Öfversten och öfverstinnan
skulle för all deras återstående lifstid bli
olyckliga, då deras enda barn antingen doge eller
blefve svagsint.

Verkningarne röjdes också ganska snart. Den
första som härnäst inträdde i sjukrummet, fann
patienten i konvulsioner och då de häfdes, yrade hon
beständigt. Detta varade i tretton dygn, då dödsengeln
ändtligen afklippte det svaga lifsbandet 
och det var det älskade barnets lik, som de
tröstlösa föräldrarne omfamnade.

På läkarnes tillsägelse hade samtliga
sjuksköterskorna, jemte husets hela öfriga personal,
blifvit tagna i förhör och det blef ej svårt att
utröna hvem som varit inne, då konvulsionerna
började. Den fräcka qvinnan gjorde just icke många
omständigheter vid att bekänna hvad hon sagt och
hvarföre. -- Hennes enda straff blef att med vrede och
skam bortjagas; ty det fanns ju ingen lagparagraf mot
hvad hon hade gjort; och om der äfven funnits någon,
så hade dock öfversten ej velat hafva den tillämpad.

Ingenting om deras smärta, deras sorg, deras
förtviflan! Sådant låter sig bättre tänkas, än
beskrifvas. -- Heldre en liten belysning öfver orsaken
till Edelcronas duell med löjtnant A...

Denne sednare hade, först och främst, på den
omtalta Carlbergsbalen, dansat alldeles för ofta med
Gerda. Sedan hade han, då Edelcrona efteråt förebrått
honom det, kallat henne en liten kokett flicktossa. --
Häröfver hade Edelcrona uppblossat och yttrat ord,
som sårade den andres heder och från gräl öfvergick
det till handgemäng.

*

Vi vilja ej längre uppehålla oss vid den sorgliga
tilldragelsen, utan endast nämna, att Edelcrona,
efter att i mera än tre månader hafva legat sjuk af
sitt sår, mot all förundran tillfrisknade. Han gladdes
dock föga åt sin återvunna helsa, emedan hans hjerta
fått ett sår, som, han kände det -- aldrig skulle
läkas. Öfverstens ville han aldrig mera se; ty han
visste sig ju vara, på sätt och vis, en orsak till
deras dotters död. Så snart hans krafter medgåfvo det,
reste han utrikes. I det krimska, det italienska,
det mexikanska och det amerikanska kriget har han
deltagit, utan att finna hvad han sökte -- döden
på ärans fält. -- Höljd af lagrar och med ett namn,
buret på ryktets vingar, återkom han förliden sommar
till fosterlandet. Tolf vintrar hafva snöat och tolf
somrar blomstrat, sedan han lemnade det.

Då han fick höra, att öfverstinnan var enka, anhöll
han skriftligen att få göra henne ett besök. Hans
anhållan bifölls och han fann den fordom så sköna
qvinnan -- ack, så grufligt förändrad! -- Knappast ett
spår af hvad hon förut var. -- Öfversten hade endast i
tre år öfverlefvat sin dotter; han hade bokstafligen
tynat bort. Öfverstinnan lefde nästan undangömd för
verlden.

Major Edelcrona -- ty major är han nu -- visar sig
alltid mycket dyster till sinnes. Då någon frågar
honom hvarför han icke gifter sig, svarar han
ingenting. Men svaret står skrifvet inom honom. Han
kan ej glömma sin första kärlek, sin -- kadettkärlek.

*




Logogryf.

Hvar rodnande tärna sig önskar mitt hela,
Om tusende gånger hon än säger nej;
Att enkor den lofliga böjelsen dela
Naturen och rimmet sig motsätta ej;
Således -- den saken vi ha på det klara,
-- Jag sjelf min förtjusande ungdomstid minns! --
Nu skola vi likväl nog hjertlösa vara
Att dela mitt hela och se hvad der finns:
Beståndsdelar sex, som, finurligen vända,
Ge forskarn ett dussin små gåtor igen:
En egendom, vid hvilkens styckning kanhända
Din broder upphörde att vara din vän;
Hvad Israels barn uti öknen månd' göra,
Och hvartill förmodligen Moses var skuld;
En preposition som till ära kan föra,
Om än icke namnet, som följer, har guld;
Hvad mannen, den äkta, sig önskade åter,
Då sparrlakanslexan ej ville ta slut;
Hvad gerna den prunkande storhet sig låter --
Om möjligt det vore -- hvarenda minut; 
Hvad tiggarn har ägt lika säkert som kungen; 
Mot kloka idéer hvad aldrig man bör; 
Hvad var hon, den lilla förtjusande ungen, 
Som aldrig för bannorna än tog humör; 
Hvad icke Sophia benämna man borde, 
Vid straff af den sköna att undfå en korg; 
Hvad fordom hvar jude med kläderna gjorde 
Att grundligt betyga sin rättvisa sorg; 
Ett ställe, dit gyllene skördarna föras 
Att undgå Herr Jupiter Pluvii humör; 
Personligt pronomen, som sällan vi töras 
I tal väg begagna -- (det titlarna stör!) 
Och nu, mina läsare, är det det vissa, 
Att tanken står still -- hur jag än må mig bry, 
Men den som den här logogryfen vill gissa 
Till lön för sitt tålamod snart får en ny. --

Lea.

Halmstad, tryckt hos C. E. Gernandt, 1864



FAMILJ-JOURNALEN. N:o 7. 1864.Ill. C L Rudolph, del




Historiska Bilder.
II.
Dalarnes Minnen.
VI.


Huru konung Carl vistades i Danzig, der gästfritt
mottagen af sin vän, polske konungen Casimir; huru
erkebiskop Jöns fick Stockholm i sina händer, styrde
Sveriges rike under benämningen "Sveriges furste" och
genom sina ränker snart lyckades få konung Christian
af Danmark uppsatt på sitt fäderneslands tron,
skulle här bli allt för vidlyftigt att annorlunda
än antydningsvis förtälja. Konung Christian, den
"bottenlösa tomma taskan", som "kallade till sig
danska troll-kona, att hon med djefvuls konst skulle
visa honom förborgad skatt, det hon ock gjorde i ett
hus på Brunkeberg", som "lät stoka efter penningar
i tre element, luft, vatten och jord", och afhölls
från att fortsätta sitt "stokande" i eldens element
endast af omöjligheten, förstod emellertid icke
att bibehålla vänskapen med sin andlige vän och
beskyddare, hvilken för hans skull sågs med sneda
blickar af allmogen, men passade på tillfälle att
åter komma i dennas gunst genom att efterskänka en
af konungen påbjuden krigsgärd, -- konung Christian,
sade vi, förstod icke att bibehålla vänskapen med
erkebiskopen, utan lät döma honom till fängelse såsom
förrädare och uppväckte dermed emot sig en storm,
som skulle kosta honom hans svenska krona. Till
den fångne erkebiskopens befriande reste sig först
hans systerson, biskop Kettil Wase i Linköping,
som på altaret i sin domkyrka nedlade sin andliga
skrud, utbytande den mot brynja och hjelm, samt red
omkring till alla städer i Östgötalandet och med en
här, samlad i dessa städer och från landsbygden,
drog uppåt landet genom Nerike och Westmanland,
der Rekarleboer och Dalkarlar förenade sig med
honom. Konung Christian sände visserligen en flotta
inåt Mälaren, att på Rekarlarne hämnas det bistånd,
som de gjorde hans fiender; men vid Qvicksund led
hans sjöfolk ett ansenligt nederlag, särdeles genom
Dalkarlarne, som, vana vid fogelskytte, med sina
pilar plockade ned den ena dansken ur tacklet efter
den andra. Då samlade konungen en ny flotta, med
hvilken han lade sig på Stockholms Ström och från
hvilken han angrep de på Käpplingen (Blasiiholmen)
och Norrmalm lägrade Svenskarne, hvilka åter här
gjorde honom stort afbräck. Då biskop Kettil sedan
drog sig uppåt Dalarne, skyndade konungen efter. Under
marschen led hans folk mycket af kölden och snön,
-- det var vid påsktiden 1464; -- men den svåraste
olyckan träffade konung Christian vid Harakers kyrka,
på samma ställe, der tjugosju år förut striden stått
mellan Carl Knutsson och Erik Puke. Här råkade han
in i ett bakhåll, som biskop Kettil lagt för honom
i Hällaskogen, och på den stora slätten vid Haraker,
der kyrkan nu står, led han derpå ett stort
nederlag. Stridens utgång till Svenskarnas fördel
bestämdes synnerligast af Dalkarlarne, hvilka här
fördes af den unge Sten Sture, konung Carls systerson,
som från denna dag blef dem lika kär som fordom
Engelbrecht varit. En son af Gustaf Anundsson Sture
och härstammande från Folkungarnes urgamla ätt hade hr
Sten blifvit uppfostrad i konung Carls hof; han var
konungen tillgifven och derjemte svensk i hjertat,
och hvar han red fram, der följde Dalamännen efter
honom, utdelande dryga hugg, sä att Danskarne föllo
hoptals. Christian fick en dalpil skjuten genom sin
gröna hatt, och tycktes honom så rådligast vara att
fly, -- ett beslut, hvilket han verkställde med sådan
hast, att han i Westerås icke ens vågade gå in under
tak, utan fick sig något mat på öppna torget, och
stannade icke förr än han hunnit till Stockholm. En
del af konung Christians flotta blef i Upplandsskären
slagen af sockenpresten i Gryta, hr Johan, och
krönikan har onekligen rätt, då hon säger, att

 "det månde konungen illa förtryta,
 att han var slagen af Kettil och Gryta."

Följden af segern på Hällaskogen och vid Harakers
kyrka var den, att folket, som tröttnat både vid den
danska regeringen och vid biskopsväldet, förmådde
biskop Kettil att återkalla konung Carl, som från
Danzig återkom med en ansenlig flotta och kunde hoppas
på godt stöd af de gamla vännerna, bland dem särdeles
Nils och Sten Sture. Men det dröjde icke länge, innan
Carl kom i ovänskap med biskopen, hvilken afföll ifrån
honom och skriftligen uppmanade den danske Christian
att lösgifva erkebiskop Jöns, då han lofvade hålla
honom riket tillhanda. Dertill lyssnade Christian
gerna. Erkebiskopen kom; han och Kettil samlade en
här, och för andra gången måste Carl, som nu suttit
blott sex månader vid konungadömet (1465), lemna rum
för Christian och åtnöja sig med de knappa inkomster,
som han kunde hemta af Raseborg i Finland, den enda
förläning, som förunnades honom. Fattig och eländig,
förmådde han icke ens betala en skuld af 50 mark och
kunde med sanning säga, att, "medan han var herre till
Fogelvik, var han både mägtig och rik, men sedan han
blifvit konung i Svea och Göta land, hade han blifvit
en arm och olycklig man." De myndiga prelaterna voro
nu åter herrar i Sverige; men sedan biskop Kettil
dött i pesten, -- hvilken år 1466 rasade i Sverige
och ensamt i Stockholm bortryckte 6000 menniskor, --
började erkebiskop 
Jöns inflytelse att minskas, särdeles som Carls
vänner, Nils Sture, gift med Thord Bondes syster,
och Erik Axelson Tott, den mägtige länsherren öfver
Nyköping och Finland, hvars bror Ivar snart gifte sig
med konung Carls dotter Magdalena, allt tydligare
ådagalade sitt sträfvande att åter uppsätta Carl
på tronen. Visserligen sökte erkebiskopen att få
Nils Sture i i sitt våld; men hans planer dertill
misslyckades, och då riksföreståndareval hölls år
1467, måste erkebiskopen vika för Erik Axelson. På
dennes broders, Ivars, bröllop ingingo också kung
Carls vänner en öfverenskommelse om att återinsätta
honom i konungadömet.

Kort efter det nämnda brölloppet, hvilket erkebiskopen
sjelf bivistat, samlade herr Nils i Dalarna, der han
med folket höll samtal om erkebiskopens förräderi,
en här, med hvilken han drog mot erkebiskopens
anhängare, och när erkebiskopen sjelf kort derefter
blifvit nödsakad att lemna Stockholms slott åt Erik
Axelson, ehuru han i stället gerna velat spela det
i händerna på kon. Christian, var det med allo slut
på hans inflytelse. Den förr så mägtige prelaten,
som under sina välmagtsdagar skref sig: "Vi Jenis,
med Guds Nåde erkebiskop af Upsala och på thenna tid
Sveriges Rikes förste", dog kort derefter fattig och
föraktad på Öland, och först flera år derefter blefvo
hans jordiska lemningar nedsatta i fädernegrafven
uti Upsala. Men mot Nils Sture uppträdde snart
en mäktigare fiende i biskop Kettils broder, Erik
Carlsson Vase, som med sina talrika hofmän drog
omkring i norra Sverige och tillfogade Sturarne
mycken skada, så att de åter måste begifva sig upp
till Dalarne, att der förstärka sin magt. Ändtligen
drabbade Sturarne med dalahären tillsammans med herr
Erik vid Enköping gent emot Gröneborg och drefvo
honom på flykten; och efter denna seger hade de danskt
sinnade icke längre någon magt att utestänga konung
Carl från hans rike.

År 1467 återvände Carl återigen till Sverige,
der Erik Axelson för honom öppnade portarne till
Stockholms Hus, der han sedan skulle förblifva ända
till sin död, dock ingalunda i lugn och ro, utan
tvärt deremot evinnerligen jägtad af sina talrika
och mäktiga afundsmän inom landet samt sina fiender
utom detsamma, de alltjemt till Sveriges förderf
stämplande Danskarne. I Vestergötland hade dessa ett
säkert tillhåll i fästet Axevall, hvilket året efter
Carls återkomst genom förräderi kommit i danskarnes
våld, och då konung Carl sände en här, för att taga
detta slott, undsattes det genast af Christian med
sådan magt, att eröfrandet deraf blef omöjligt. Från
det fasta Axevall härjade och plundrade de danska
skarorna hela Vestergötland och drefvo derigenom
folket till förtviflan, tilldess ändtligen en stor
bondehär samlade sig, staplade bränsle rundt omkring
slottet och brände ned detta med alla de danskar,
som funnos inom dess murar. Sedan denna stund har
Axevalla slott varit en stenhop, nu öfvervuxen med
skog, och midt uti den gamla borgen växer nu en en af
ovanlig storlek. Otto Thorbjörnsson hette den man,
som samlade Vestergötlands allmoge till hämndetåget
mot Axevall, och bör hans namn icke glömmas bland de
svenska frihetshjeltarne.

Farligare än danskarne på Axevall blef för kung Carl
en förrädare, som nyss af honom fått stora förläningar
och lofvat honom trohet, men nu stod efter hans lif,
-- Erik Carlsson Vase. Väl undkom Carl herr Eriks
listiga plan att gripa honom i Vadstena, -- der blott
en af Rådet föll i Eriks händer, tillika med kung
Carls dotter, fru Magdalena, Ivar Axelsons husfru;
-- men i stället lyckades Erik Carlsson leda
konungens fälthöfding, Bo Dyre, Thord Bondes broder,
bakom ljuset och tillfoga honom ett nederlag
vid Flottsund, och åter vacklade kronan på Carl
Knutsons hufvud. Sten Sture lemnade nu sitt
Gripsholm och förenade sig med Nils Sture mot Erik
Carlsson; men förräderiet hade redan vunnit så mycket
öfverhand bland deras folk, att Sturarne nödgades med
några få trogna fly uppåt Dalarna, och i deras
frånvaro lyckades Erik att vinna en seger öfver
konungens folk. Stolt deröfver, lofvade han
sin husfru, att hon skulle få bära drottninganamn,
"om icke i år, dock åt åre", och till Dalarne skyndade
han nu, för att med en seger öfver Sturarne inlösa
sitt löfte. Stor var den här, med hvilken han
kom till Hedemora, der, som krönikan vet omtala,
"Herr Erik var mycket glader", och der han vid en
mönstring med sina skaror, stolt frågade de 
åskådande bergsmännen, om de någonsin sett någon
draga med större magt uppåt Dalarne. Med skäl
kunde en gammal man på den stolta frågan svara:
"du får väl se, när du drager neder igen",
ty knappt hade herr Eriks ankomst blifvit spord i
Dalelaget, förrän klockorna i alla kyrkor kallade
dalamännen tillsammans, och kring dalabaneret samlade
sig skaror af krigare, hvilka med den tidens vapen,
spjutet, bågen och pålyxan, förstodo att umgås
bättre än någon annan, ja, hvilka icke ens voro
okunniga i att handtera de nya vapen, som vid denna
tid först började nyttjas i Sverige, "byssorna",
ur hvilka genom krutets kraft döden slungades i
fiendens leder. Mot Dalkarlarne, som kämpade
under Sten och Nils Sture, förmådde de
under Erik Wases baner stridande Vestmännerna och
Nerkingarne ingenting uträtta, med huru stort mannamod
de än gingo fram, och huru tapper och krigskunnig än
deras höfding onekligen var. Stort var det byte,
som Dalkarlarne här togo från den flyende fienden,
hvilken ännu en gång försökte att försvara sig
vid Oppboga färja i Fellingsbro socken, men här af
Dalkarlarnes vänner och fränder, Fellingsbrokarlarne,
bland hvilka man ännu i dag ser mången med
stolthet bära den svarta rocken med röda kragen
och uppslagen, som de anlade till minne af sitt
deltagande i Engelbrechts härnadståg, blef så
slagen på flykten med hela sin här, att han
red sexton mils väg, förr än han ändtligen vågade
stanna vid Juleta kloster. Till och med qvinnorna
i Fellingsbro bistodo uti slaget vid Oppboga sina
män, och många voro i Erik Carlsons här de, som
af de raska qvinnorna ur husen, der de sökt sig en
tillflykt, drefvos ut med spinnrockar och brödspadar.

Så slutade Hr Erik Carlssons försök att förskaffa sin 
husfru drottninganamn och sig sjelf en konungakrona; han 
måste gå i landsflykt till Danmark. Carl Knutson satt 
deremot lugn på sin tron, stödd af de tappra Dalkarlarne och 
dessas höfdingar, herr Nils Sture på Penningby och herr 
Sten Sture, Dalamännens ögonsten, som efter lyckligt förrättade 
värf mest vistades på Stockholms Hus hos sin morbror, 
konungen. På detta slott dog 1470, tredje söndagen före 
Eriksmessan, den af ödet så ofta och så mycket pröfvade konung 
Carl, i sina sista stunder förföljd, säges det, af Engelbrechts 
blodiga vålnad. Men till Sten Sture öfverlemnade han på sin 
dödssäng rikets styrelse och Stockholms Slott, bad honom 
bli en redlig höfvidsman för Svenska folket, men varnade 
honom för att emottaga krona och konunganamn "ty, -- sade han, 
-- den ärelystnaden har bräckt min lycka och kostat mitt lif." 

Och huru herr Sten och Dalamännen motsvarade den 
döende konungens önskan, det skola vi få se i nästföljande 
stycke.Th.

*



Ett jagtäfventyr på Spetsbergen.

En af våra Spetsbergsfarare har berättat följande historia, 
som han hört omtalas der. Det bör tilläggas att denna 
historia aldrig kommer in i den vetenskapliga redogörelsen för 
expeditionen:

En ifrig jägare hade vistats någon tid på Spetsbergen 
för att skjuta isbjörnar. En dag då han var ute på isen i 
sådant ärende varsnade han, vid det han vände om hörnet af 
ett stort isberg, en majestätisk björn som brummande gick 
rakt på honom. Jägaren var icke sen att lägga studsaren 
till ögat och skicka björnen en kula, som träffade denne så 
lyckligt att han stupade och blef liggande i sitt blod. Skytten 
gick fram till bjessen, för att taga honom i närmare skärskådande, 
men fick dervid höra ett nytt och mycket starkare brummande. 
Han blef häpen -- det nekar han icke. Innan kort kom 
en hel skara isbjörnar fram. Alldeles som de skulle ha gått 
igenom en krigsskola delade de sig utom skotthåll i plutoner och 
kringgingo jägaren. De afskuro ordentligt återvägen för 
honom. Det var icke värdt att tänka på motstånd, då fiendens 
styrka var så öfverlägsen. Nu voro goda råd dyra. Hvad 
tror ni väl jägaren gjorde?

Han funderade icke länge, utan lade sig ned på knä och 
skar med jagtknifven upp den döda björnen, tog ut inelfvorna, 
samt lunga och lefver, så att det blef godt rum, kröp in i 
buken, sydde ihop den igen med segelgarn, som han lyckligtvis 
hade på sig, och vandrade derefter på fyra fötter, och 
klädd i björnhuden, bort till sina nya kamrater alldeles som 
Nalle i "Tillfället gör tjufven". De fyrbenta vännerna 
omringade honom, nosade på honom och kände på honom å alla 
sidor, tills de blefvo öfvertygade, att det var en riktig björn 
de hade framför sig. Nu tänkte jägaren att han skulle få 
promenera hem till Spetsbergen igen och gladde sig mycket 
deråt, ehuru det i sig sjelf icke var så treflig utsigt att gå 
på fyra fötter en half mil. Men den björnen, hvars skepnad 
han hade påtagit sig, måtte ha varit mycket afhållen af slägt 
och vänner, ty de ville icke släppa honom ifrån sig, utan togo 
honom med sig till sina hålor under mycket hårdhändta 
ömhetsbetygelser.

Ett halft år måste han lefva bland björnar. Om ni 
någonsin varit utsatt för besök af sådana, kan ni lätt föreställa 
er hur ledsamt han måste haft. Värre än björnarne förföljde 
honom dock en ung björninne, som troligen hade varit 
förlofvad med den unga nalle, i hvars skinn jägaren hade 
krupit, och som nu var så efterhängsen med sina smekningar att 
han måste visa henne riktig ohöflighet för att få någon husfred.

Tiden allt förliker, heter det, och så gick det äfven här. 
Mannen började af vana att nästan finna sin belägenhet dräglig 
och skulle kanhända ha öfvergifvit all tanka på att rymma, 
om han bara hade kunnat få röka. Han var passionerad rökare, 
han hade brukat göra ända på ett dussin cigarrer eller två dussin 
stora pipor om dagen; men om han nu än haft tobak med 
sig, skulle han aldrig ha kunnat komma åt att draga ett bloss, 
emedan han aldrig var lemnad åt sig sjelf. Så sällskapliga 
äro björnarne till sin natur! För att få sig en cigarr igen 
fattade han allvarligt beslutet att fly, och när hela björnsamhället 
en dag begaf sig till en allmän riksdag -- förmodligen 
för att bevilja nya skatter! -- låtsade han vara dödssjuk, så 
att han fick stanna hemma. Unga björnmamsellen ville 
nödvändigt blifva hos honom, för att vårda honom; men som 
qvinnan hos björnarne är myndig och har lika rätt med mannen 
att förhandla om offentliga ärender, så förmådde jägarbjörnen 
(eller björnjägaren, såsom han också kan kallas) henne att 
låta den medborgerliga pligten gå framför den enskilda.

Björnherrskapet hade knappt hunnit ur sigte förrän jägaren 
begaf sig å väg så fort han förmådde till sina vänner i 
land. Desse hade länge sedan öfvergifvit allt hopp om att få 
se honom och trodde, enär de bara hade hittat hans gevär, 
att björnarne hade ätit upp honom med hull och hår. Det 
är lätt att föreställa sig deras förvåning när en gammal isbjörn 
kom till dem och uppgaf sig vara deras saknade vän. I början 
ville de icke tro honom, utan togo honom för en bedragare; 
men när han berättade det ena draget efter det andra ur 
deras gemensamma lif, kunde de naturligtvis icke tvifla längre.

Men nu uppstod en oväntad svårighet. Isbjörnens skinn 
hade växt temligen fast vid jägarens, så att det skulle ha 
blifvit mycket smärtsamt att rycka detta af honom. Och som 
isbjörn kunde han icke komma hem: -- åsnor var man der 
icke så ovan vid, men en björn på fyra ben skulle man icke 
ha velat umgås med. Hans vänner funderade länge på 
medel att hjelpa honom och funno slutligen ett. De hade 
nämligen en dag hittat två af någon sjökapten bortkastade årgångar 
af en tysk illustrerad månadsskrift och denna började de 
läsa högt för honom, ord för ord. De hade knappt hunnit 
till hälften af första årgången förrän jägaren blef så förargad 
på alla dumheterna att han kröp ur skinnet i största hast. 
Och så var han menniska igen.

Så slutades jägarens äfventyr. Infödingarne på 
Spetsbergen visa ännu björnens hud när som helst, och den som 
ändå icke vill tro historien, den kan låta bli'. 	
F—r—i.

*



Norska drägter och scenerier.

Den stora fjällrygg, som skiljer Bergens stift
från Christiansands och Aggerhuus, -- eller det
Vestenfjeldska Norge från det Söndenfjeldska, --
kallas i sydligare delen Hardanger-Fjeld och skiljer
Tellemarken, Hallingdalen och Nummedalen i öster
från Söndre Bergenhus amt; i vester resande sig till
en höjd af ända till 5000 fot, är Hardanger-fjeld
uppfyldt med små sjöar och myrar samt med större
eller mindre Snebræer, såsom norrmännen benämna
sitt lands glacierer. Störst och vigtigast bland de
sistnämnda är Folgefondens glacier, en omkring 4 mil
i längden sig sträckande fjällrygg, på en halfö af
5 till 6 mils längd, hvilken bildas af den stora,
ända till 18 mil i landet inträngande Hardangerfjord
och de från densamma sig utgrenande smärre fjordarna,
Samlen-, Sör- och Aakrefjorden. Denna utefter hela
sin längd jemna fjällrygg betäckes från omkring 4500
fots höjd till vid pass 5500 fot af en glacier, som
är en af de ansenligaste i Norge och af alla söder
om Nordlanden ligger närmast till hafvet. Den stora
fjord, af hvars utgreningar denna halfö omgifves, och
som skär djupt in i landet, ända upp mot fjällbygden,
den med ett gemensamt namn s. k. Hardangerfjorden,
är hela den deromkring liggande traktens pulsåder, och
dess stränder bebos i de yttre delarne af åkerbrukare
och fiskare, i de inre af fjällbönder, hvilka
hufvudsakligen sysselsätta sig med boskapsskötsel
samt afsätta hästar, slagtboskap, smör, ost, mesost,
ull, talg, hudar samt rökt och saltadt kött. Detta
är hufvudsakligen förhållandet i det fögderi af södra
Bergenhuus amt, som utgör inre och östra delen deraf
samt i allmänhet benämnes Hardanger. I denna fjällbygd
och de dertill stötande delarne af det Söndenfjeldska
Norge återfinner man ännu den gamla nordiska enfalden
i seder och bruk, ovidrörd
af tidens eljest allt förändrande anda och af den
yttre verlden, med hvilken dessa fjällboer sällan
komma i beröring. Åkerbruket är här naturligtvis
ringa, närmare snögränsen omöjligt, och omfattar
i de trakter, der det här idkas, endast korn och
blandsäd; och fastän Hardangerboen utmed fjordarnas
stränder odlar några köksväxter, kål och morötter,
samt till och med fruktträd, så att han i Bergen
och Stavanger kan sälja både päron och plommon,
hvarjemte fiske och båtbyggeri idkas vid kusten,
är likväl boskaps-skötseln ortens största och
indrägtigaste inkomstkälla. De kraftiga fjällörterna
gifva kreaturen på kort tid en fetma, som icke kan
åstadkommas af det frodigare, grönare och längre
gräset på låglandet. Bondens föda består också
till större delen af mjölk, hvilken han förstår att
tillreda på mångfaldiga sätt. Denna enkla och närande
föda gör också folket kraftigt och dugtigt till
arbete. Genom de besvärliga vägarne i bergen utvecklas
muskelsystemet, och derföre hafva äfven karlarne en
vacker och kraftfull figur, äro särdeles viga och
raska i kroppsrörelser af alla slag samt kunna utan
möda verkställa de mest halsbrytande språng, hvilket
man finner af de bekanta raska nationaldansarna.


Vi yttrade nyss, att man i dessa trakter återfinner de 
gamla sederna föga förändrade och vidrörda af den nyare 
tiden, och detta är äfven förhållandet. Ty den norska 
fjällbonden hänger med en egen seghet fast vid det gamla. 
Här träffar man de gamla nationaldrägterna, som vanligen 
äro vackra och smakfulla samt kläda bonden vida bättre 
än den smaklöst eftergjorda stadsdrägten. Strax i början af fjordens 
stränder, vid baroniet Rosendal Rosendals baroni, det enda i Norge, 
ligger med hufvudgården i Qvindherred socken af Hardanger, omkring kyrkan, och 
består af de 3 gamla sätesgårdarne Hatteberg, Meel och Semb. 
Af de underlydande jordegendomarne ligger en del spridd i Sundhordlehn, 
en annan i Hardanger. Hatteberg och Meel köptes hvardera särskildt af en 
Axel Mouat, som sedermera ärfde Semb, och hvars måg och arfving, 
Ludvig Rosenkrantz, af dessa egendomar upprättade ett baroni, hvarpå han 
år 1678 fick kungligt patent, då friherrskapets namn blef Rosendal 
och dermed följde s. k. Birkeret eller särskild jurisdiktion för godset 
och jus patronatus i Qvindherreds pastorat. När stiftarens yngste son 
dog barnlös år 1723, föll friherrskapet till kronan; men denna sålde 
år 1725 detsamma med alla åtföljande privilegier, dock utan namnet baroni. 
År 1745  köptes godset af theol. lektorn i Bergen, Edvard Londeman, 
som fick titel af biskop och adlades under namn af Rosenkrone; 
han upprättade af godset ett fideikommiss och stadgade, att vid hans 
ätts utgång godset skulle tillfalla universitetet i Köpenhamn samt af 
detsamma inrättas ett "Collegium Academicum" för skickliga studenter. 
Sonen, Marcus Gerhard Londeman de Rosenkrone, upphöjdes 1773 till friherre, 
och stamgodset Rosendal fick åter titeln baroni; men år 1828 stadgades, att, 
när de till stamhuset berättigade descendenterna äro utdöda, godset skulle 
tillfalla norska universitetet., bäres af qvinnorna en 
annan, bestående af en hög mössa med smal kant, en
röd halsduk, knuten kring en uppstående halskrage,
svart tröja och kjol samt rödt lifstycke. Sjelfva
namnen påminna om den gamla tiden, t. ex. qvinnonamnen
Sövei och Thuri samt karlnamnen Baard och Thormod;
namnet Gaute förekommer icke sällan, ja, till och
med Oden, nu moderniseradt till Ovin, är på sina
ställen ganska allmänt.

Drägter i Hardanger.

Byggnadssättet i dessa trakter är också ursprungligt,
och det kan måhända intressera läsaren att
finna beskrifningen på en s. k. Mula-Stua, en
af de förnämligare byggnaderna på en fjällbondes
gård. Den ifrågavarande stugan hade (enligt Hanstéens
beskrifning) en sidobyggning, som utgjorde ett
enda och mycket stort rum, en s. k. Spærrestue
(hvars tak utgöres af sjelfva byggnadens tak, så att
taksparrarne synas inifrån), uppförd att begagnas till
tingssal. Takets bägge sluttande sidor voro hvitmålade
och genom kulörta linier indelade i 3-400 rutor, och
i hvardera af dessa rutor syntes med de mest skärande
färger målade figurer, föreställande djur och
händelser ur Bibeln, hvar och en försedd med
underskrift, som tillkännagaf, hvad figuren
skulle betyda, sålunda ungeför liknande de bekanta
väggmålningarne uti stugorna i Rättviks socken uti
Dalarne. Här sågos Noachs ark och Babels torn,
och bland den brokiga samlingen befunnos målade
bredvid hvarandra: de sju visa och de sju fåvitska
jungfrurna, en drake, en prost, en biskop, en klockare
och en kantor, bland hvilka de två sistnämnde,
ehuru karrikatyrer, syntes målade efter lefvande
föremål och såsom en hedersbetygelse införda i den
förnäma församlingen, hvaremot de öfriga målningarne
sannolikt voro rena idealer, foster af konstnärens
egen glödande fantasi. På
dörren var målad en lång, mager figur, med friseradt
hår, högröd frack med styfva skört, svarta byxor,
hvita strumpor och skor; i ena handen hade han en
liten trekantig hatt och i den andra en lång, smal
staf, på hvilken han stödde sig. Figuren hade utseende
af en gammal orkeslös gubbe; men underskriften
sade: "detta är Roland", och vid närmare påseende
förvandlades stafven till ett slagsvärd. --

"I Vestfjorddalen", berättar den nyss anförde
förf., en af Norges mest utmärkta vetenskapsmän,
"är vanligen husets hufvudingång försedd med en
öfverbyggnad, hvars tak uppbäres af tre tjocka,
vridna kolonner eller stödjepelare, som väl icke
tillhöra någon af de bekanta fem ordningarne, men
ändock göra en ganska god effekt. På en af husets
ändar ser man en frontespice, som uppbäres af liknande
stödjepelare. Huset består vanligen blott af ett par
små rum, af hvilka det första är kök och hvardagsrum,
det inre sängkammare. Ett stycke från detta hus,
alldeles enstaka, står den s. k. Stolpeboden, som
innehåller husets rikedom. I undre våningen förvaras
nämligen födoämnena, såsom korn, torkadt och spicket
getkött, fläsk o. s. v., i den öfre alla slags
husslöjd- och konstflitprodukter. På frisen under
taket hänga här flera dussin hemgjorda ylle- och
linnetäcken af alla färger och mönster; på väggarne
ses mannens och hustruns bröllops- och högtidskläder,
med dertill hörande bälten och hufvudprydnader. Två
stora, brokigt målade kistor, den ena försedd med
mannens namn och den andra med hustruns, hafva här
sin plats och innehålla åtskilliga kramvaror af
finare slag, såsom silkesdukar, små speglar, gamla
silfverskedar, silfverbägare, linne o. s. v. Allting
är stäldt i en viss symmetrisk ordning, och kistlocken 
äro uppslagna, så att den främmande skall kunna fröjda sig 
åt husets välstånd. Kistlockets inre sida är vanligtvis prydd 
med brokiga kopparstick och teckningar. På en sådan sågos 
t. ex. mannen och hustrun afbildade i sin bröllopsdrägt. På 
en hylla finner man vanligen några glas, ett par omaka 
kaffekoppar, en kaffekanna utan lock eller andra dylika saker af 
fayence och porslin, saker, som aldrig äro afsedda för dagligt 
bruk, utan endast till stolpebodens prydnad. Här finnas också 
gerna de stora, med brokiga blommor och löfverk utsirade 
ölbägarne, hvilkas kant aldrig saknar en inskription till 
prisande af ölets kraft. På en sådan bägare lästes t. ex.:


“Det var ett grefve Öl, det var Öxhammar drikka;
Hvo drikker vel deraf, maa sig om skjægget slikka.“


På ett annat ställe innehöll inskriptionen på bägaren, 
att denna, första gången den begagnades hade slagit tolf man 
under bordet. -- I detta rum finnas också två sängar, som äro 
bestämda för främmande. De äro bäddade med halm, hvarpå 
ett ylletäcke är utbredt; öfver sig har man antingen ett par dylika 
täcken eller en fårskinsfäll. Lakan begagnas icke. Ett stycke 
lärft lägges väl öfver hufvudgärden; men det räcker icke 
längre än till sängens halfva längd. Då dessa skinnfällar äro 
alldeles nya och sängen icke i dagligt bruk, så hvilar man 
ganska behagligt i den; i motsatt fall har det sina obehag. 
För all denna herrlighet finnes ofta icke annat stängsel än ett 
simpelt trälås, men hvilket säkerligen är mer dyrkfritt än ett 
engelskt konstlås och förtjenar att för sin sinnrika enkelhet 
tagas i betraktande. En sak måste jag till slut omnämna, 
emedan den genast faller den resande i ögonen, nämligen 
de osnygga golfven i fjällbondens hus. Ända från den tid 
huset blef bygdt och golfvet lagdt, rengöres det aldrig på 
annat sätt än att det någon gång sopas; och den smuts, som 
familjen dagligen släpar in i stugan, får draga in sig uti och 
torka på golfvet; man kan nu lätt begripa, hvilket utseende 
ett sådant golf efter ett halft århundrade skall antaga. Ju 
högre upp man kommer i de kalla regionerna, desto större 
är denna orenlighet. Lifvet är här så besvärligt, att man ej 
längre tänker på att göra det behagligt.“

Med kommunikationerna i detta land är det oftast 
slätt bestäldt, och sannolikt äro, åtminstone i våra dagar, vägarne genom 
Alpernas och Pyreneernas pass mindre farliga och besvärliga 
än de norska bergvägarne, särdeles i Bergens stift. Men derföre 
väljer man också helst att färdas till sjös; och den, som 
måste färdas landvägen skulle omöjligen kunna komma fram, om 
han icke i den norska hästen hade en lika härdig som 
pålitlig hjelpare. Den äkta norska hästen utmärker sig genom 
en mörk rand, som sträcker sig längsefter hela kroppen, från 
öronen ända till svansen. Han är vanligtvis ljus till färgen, 
oftast hvitgrå, gulhvit eller gulröd, medelstor, starkt byggd, 
med kort hals och bred bringa. Hans egenskaper äro 
lätthandterlighet och eftergifvenhet, pålitlighet, kraft, uthållighet 
och klokhet; för färder i bergstrakter är han klippt och 
skuren. Man tillryggalägger med en sådan häst ända till 16 mil 
på dygnet, och det raska, aldrig envisa eller istadiga 
kreaturets pålitlighet gör resan behaglig, emedan man alltid 
känner sig trygg och säker. Hästen låter styra sig af ett barn; 
han är lika vig som djerf, trafvar öfver smala broar och stiger 
utföre stegar, hvilka på många ställen finnas anbragta, der 
det bär brant utföre.

Fjorden vid Framnäs.

Norr om Hardangerfjorden och staden Bergen skär Sognefjord 
in i landet. Dess omgifningar äro lika pittoreska som 
de kring Hardangerfjord, men äro icke lika täcka som utsigterna 
vid den sistnämdas mynning. Landskapet är här mer 
allvarligt och strängt, odlingen är också mer sparsam och 
välståndet mindre. Intrycket är ofta rentaf melankoliskt. Men 
vid hvarje krökning, som den långsträckta och slingrande 
hafsviken gör, har man nya, öfverraskande utsigter. Sjelfva fjorden 
är smal; bergens väldiga, branta väggar spegla sig uti 
hafvet, och öfver dem alla reser sig Justedalsbræen med sin 
eviga snö, Norges och sannolikt hela Europas största glacier, 
som intager en sträcka af 10-12 geogr. mil från n. o. till 
s. v., och från hvilken fjälltoppar resa sig af 6100 och 6000 
fots höjd öfver hafvets yta. Här, i Sognefjord, är poetiskt 
helgad mark, Frithiofs och Ingeborgs hem: här ligger Framnäs, 
här Balders Hage.  Sognefjordens böljor plöjdes fordom 
af Ellidas köl, och på dess stränder reste sig kung Beles och 
Thorsten Vikingssons grafhögar. -- Vi afsluta denna serie 
af bilder från Norge med en utsigt, hemtad från Sognefjorden 
vid Framnäs. Th.

*




Elisabeth.
En Berättelse af A. K.-G.


I ett vackert hus på Clarabergsgatan i Stockholm
bodde, i en beqväm och smakfullt anordnad våning,
en enkefru vid namn Sköning, med sina
trenne barn; det äldsta, nittonåriga
dottern Henrika, var redan förlofvad med en ståtlig
ung sjökapten. Det andra hade nyss fyllt
femton år och hette Junia. Det yngsta var
en son, kallad Henning, fjorton år gammal.

En novemberafton, då stormen hven förfärligt och
hagelblandadt regn piskade på fönsterrutorna så
våldsamt, att de hotade att brista, satt fru
Elisabeth Sköning i sitt trefliga förmak, vid en
klart lysande lampa, flitigt sysselsatt med ett
handarbete. På hennes fridfulla och ännu sköna anlete
hvilade en stilla undergifvenhet; men säkert hade
sorgen mera än åren gjort hennes kinder så bleka;
blott när hon någon gång slog upp sina vackra blå ögon
från sitt arbete och blicken föll på något af hennes
barn glänste ögonen af ren oblandad modersfröjd och
ett svagt rosenskimmer flög öfver de eljest så matta
anletsdragen.

Junia och Henning voro vid ett litet bord sysselsatte
med schackspel och smågnabbades emellanåt, så som
syskon bruka.

Henrika satt sorgsen med sin virkning nedfallen på
knät, och mången bitter tår hade fallit på de fina,
konstigt uträknade maskorna.

"Ack", utbrast hon suckande "hvad det är rysligt
ledsamt i afton!"

"Ledsamt?" inföll Henning! "ack, jag tycker det är
så trefligt, att sitta här i ljuset, värmen och lugnet
och höra huru den otäcka kalla nordan gnisslar och
hviner derute i mörkret; men kantänka för det icke
fästmannen är hemma och sitter och hviskar dina
öron fulla med smicker, så är det ledsamt."

Henning tyckte alltid att hans tillkommande svåger
var för artig mot sin fästmö.

"Ack! min lille bror", inföll Junia med antagen
värdighet, "det hörs att du blott är qvartan i Clara
skola, tio år härefter tycker du nog helt annat."

"Det tror du bara; nej, lefde jag ock i hundra år,
aldrig skulle jag krusa för en flicka. Om jag en gång
skall gifta mig, så skall jag fria på en thorsdag,
taga ut lysning på fredagen, resa bort på lördagen
och icke komma hem förrän på bröllopsdagen, så slipper
jag ifrån det der äckliga fästmansslisket."

"Du är den otäckaste pojke, som jag känner; ser
du icke huru ditt dumma prat gjort den stackars
Henrika ändå sorgsnare; lyckligtvis hör jag
din lärare i engelska komma i tamburen,
försvinn på en stund, herr Clarist!"
Med en drottnings åtbörd, pekade hon på dörren och
sträckte på sin ovanligt smärta och höga gestalt.

"Det var riktigt bra gjordt, lilla syster, för att
vara af en liten flicka från Vallinska skolan,
men sträck icke så mycket på dig, för då skymta
byxhålkarna fram under klädningen!"

"I detsamma kysste han sin mammas kind,
kastade en slängkyss åt Henrika, gjorde en
ful grimas åt Junia och rusade på dörren.

Junia lyfte hotande sin lilla hand och stampade rätt
efter-tryckligt med den lilla foten, men det hördes
lyckligtvis icke på den mjuka mattan; derpå vände
hon sig hastigt till sin moder och sade lifligt:

"Ack, söta, älskade mamma, Henrika har verkligen rätt;
här är riktigt dystert i afton, tala om något
för oss, du berättar så väl och nu hafva vi en stund
ledigt för oss sjelfva, medan Henning läser engelska
och inga besök kunna göras i detta ohyggliga väder.

"Ja, älskade mamma, gör det", sade Henrika, "kanhända
glömmer jag då för en stund mina egna bekymmer; tala något
om dina egna ungdomshändelser; säkert har du också
haft pröfningar; kanske jag då kan lära mig, att vara
fördragsam och tålig."

"Du har allt skäl, mitt barn, för din oro; det är
icke roligt att hafva sin fästman på villande hafvet,
men bed Gud om styrka och tålamod och ännu är icke
hoppet förloradt."

"Jag har nästan intet hopp mera, då det är så länge
sedan han skref till mig; denna fasliga storm förfärar mig!"

Henrika kastade sig gråtande till sin moders bröst.

"Lugna dig, mitt kära barn, så skall jag uppfylla
eder önskan. Har jag någonsin talat om min femtonde,
tjugonde och tjugofemte födelsedag för eder?"

Båda flickorna ropade: "Ack nej, aldrig!"

"Tagen då edra arbeten och sitten hos mig här vid
lampan."

Sedan de satt sig och börjat arbeta, sade hon:

"Som j veten, var jag mina föräldrars enda barn och
de älskade mig på det ömmaste, och detta gjorde
att de uppfyllde alla mina önskningar; vid mitt
femtonde år hade jag ännu icke haft någon motgång,
min ömma moder undanröjde allt, som kunde göra mig
ledsen; sorger hade jag visst hört omtalas, men de
voro för mig ofattliga skuggor. Min far var, som
j äfven veten, köpman och skötte sina affärer med
utomordentlig drift och omtanka; således hade han
aldrig tid att vara borta från sina affärer mera än
högst några timmar och min moder kunde aldrig skiljas
från sin make. Följden var, att vi aldrig hade något
sommarnöje, utan ständigt bodde i staden; landet kände
jag endast af de utflygter, som vi gjorde åkande,
gående eller seglande på min faders stora slup till
Stockholms vackra omgifningar.

"En vår fick jag en lindrig frossa och mina föräldrar
voro oroliga, ja nästan tröstlösa; de trodde jag
skulle dö, då jag var så blek och affallen. Läkaren
tillstyrkte landtluft; hvad skulle nu göras? Visst
hade min fader en bror, som var prost i en af
Östergötlands mest förtjusande trakter. Dennes hustru
var en af de älskvärdaste prostinnor, som någonsin
funnits, och de hade döttrar och söner i mängd. Att
jag skulle få trefligt, var utom all fråga, men att
hafva mig så långt borta från hemmet var påkostande
för mina föräldrars ömma hjertan. Nöden hade dock
ingen lag och min gode fader skref till sin bror
och begärde att jag skulle få vistas hos honom öfver
sommaren.

"Min farbror och faster svarade genast, att jag
väntades af dem med otålighet. Vi foro straxt.

"Sådan herrlig resa och sådant emottagande!

"Mina föräldrar stannade blott ett par dagar. Det
kostade mycket på mig, när de foro, men alla voro
så glada och vänliga emot mig, och som det blott
var på några få månader, som jag skulle vara skiljd 
från dem, så lugnades snart mitt hjerta. Min
farbror, som var sjuklig, hade sin äldste son till
hjelpprest. Denne var gift och hans hustru var rik,
vacker och framför allt god. Som de bodde på en
hennes egendom, några stenkast från prestgården,
voro de dagligen tillsammans. Den unga frun hade
två bröder, den yngste. Karl, var förlofvad med min
farbroders äldsta dotter; han var löjtnant vid östgöta
grenadierer, och den äldste hette Henrik.

"Ack", ropade Henrika, "det var ju vår far!"

"Tyst mitt barn", sade modren, "afbryt mig icke,
då kan jag icke fortsätta. Henrik hade redan då en
god tjenst i Stockholm. Mina andra kusiner voro två
flickor, yngre än jag och två små gossar.

"De unga förlofvade voro båda utmärkt älskvärda och
högtänkta. De höllo mycket af hvarandra, beständigt
voro de tillsammans i dans, lek, glädje och allvar;
ingenting tyckte 
jag kunde jemföras med deras lycka. Jag började tycka,
att det måtte vara bra roligt, att hafva fästman
och jag sade ofta åt farbror, hvilkens älskling jag
var: "huru skall jag också få mig en fästman?" Han
skrattade alltid och svarade: "vänta, min lilla
stumpa, den tid kommer väl också."

"Jag väntade och njöt med fulla sinnen af all den
fröjd, som ungdom, sommar, hälsa och slägtingars ömma
omvårdnad skänkte mig. Jag föreföll mig sjelf som en
fågel, hvilken nyss lärt att flyga; vingarne fattades,
men jag begagnade alla andra möjliga fortkomstmedel,
mina egna ben inberäknade, på fält, sjö och berg,
i skog och dal, gående, roende, åkande eller till
häst. Ack, sådant lif af glädje och lek, och dertill
grundlade det all min lycka här i lifvet.

"I början af Juli infaller, såsom j veten, min
födelsedag. Den skälmaktiga Amelie, så hette min
gifte kusins hustru, hade alltid skrattat mest åt mina
önskningar att få fästman. Alltid höjde hon hotande
sitt finger och sade: "akta dig, Elisabeth! kom ihåg
att jag gör dig ett spratt på din födelsedag."

"Jag kysste hennes lilla finger och försäkrade,
att jag alldeles icke brydde mig om hennes hotelse.

"Ja, vi få väl se", sade hon, "kom ihåg att du är varnad."

"En söndag voro vi i en grannkyrka och när vi kommo
hem, sade Amelie: "blefvo j, flickor, varse den
unga karlen, som så oaflåtligt såg på någon af eder,
jag vet icke hvilken?"

"Det var just på Elisabeth", sade en af flickorna,
"märkte du icke Elisabeth? han såg på dig hela tiden."

"Jag hade ingenting sett och nekade, rodnande till
hårfästet.

"Se huru hon rodnar", sade Amelie, "han blir nog
hennes fästman."

"En annan gång kom en af de små gossarne
inspringande och sade, att han sett en ung herre nere
vid sjöstranden, straxt utanför trädgården, klädd i
en ljus sommardrägt och med en italiensk halmhatt på
sitt hufvud."

"Det är han!" sade Amelie, "just så var han klädd i
kyrkan."

"Och nu började alla bry mig för min hemlighetsfulle
tillbedjare, som än uppenbarade sig för den ena, än
för en annan af husets medlemmar. Alla voro öfverens,
att det var mig hans besök gällde; men jag skrattade
blott och sade: "som han aldrig visar sig för mig. kan
jag icke vara den som han söker."

"En natt eller rättare sagdt en morgon, ty solen
höll just på att gå upp, väcktes jag af underbart
klingande toner utanför mitt fönster; jag kastade på
mig en lätt morgondrägt och skyndade till fönstret,
der jag lyftade litet på gardinen, men just då
förklingade de sista tonerna och jag såg en smärt
ungdomlig gestalt, klädd i sommarkläder, med halmhatt
på sitt mörklockiga hufvud, samt med en guitarr i
ett blått band hängande öfver axeln, skynda utför
trädgårdsgången; men der stannade han plötsligt,
vände sig och kastade en slängkyss till mitt fönster
och försvann i en sidogång.

"Jag blef häpen, upprörd och kunde icke somna
mera. Vid kaffebordet omtalades denna lilla
tilldragelse; flickorna, som hade sina fönster
åt samma sida, men längre bort, hade hört och sett
detsamma, som jag.

"Ändtligen randades min femtonde födelsedag och jag
märkte, att det var något ovanligt å bane, i huset,
men jag låtsade sofva, för att ej falla besvärlig,
ända tills farbror kom i dörren och sade: "flicka,
sofver du än? skynda och kläd dig, att jag måtte få
första kyssen af dina femtonåriga läppar; för öfrigt
är den hemlighetsfulle sångaren derute och väntar på
dig: skynda dig, jag kommer åter om femton minuter."

"Jag frågade en af flickorna, som äfven inkommit, om
det var sanning, eller blott ett skämt af farbror. Men
hon försäkrade allvarligt, att det var sanning, samt
hjelpte mig att fort blifva klädd, emedan jag var så
bestört, att jag icke kunde knyta ett band.

Jag var knappast färdig, förr än farbror åter syntes,
gaf mig en faderlig välsignelse och icke en, utan
många kyssar, lade min arm i sin och förde mig in i
salen; hvad mitt hjerta
klappade, då han lade handen på låset och sade :
"lugna dig min lilla vän, glöm icke att Amelie hotat
att göra dig ett spratt i dag!" Dermed gick dörren upp.

Aldrig glömmer jag den ljufva syn, som mötte mina 
förtjusta blickar; hela den stora salen var
förvandlad till ett blomstertempel, alla
husets unga fruntimmer voro högtidsklädda och
i fonden af rummet stod en blomstersmyckad stol med
en himmel, prydd med gröna kransar, en värdig tron
åt gudinnan Flora; dit förde mig min farbror och,
döm om min förvåning och häpnad, der stod den
mörklockige ynglingen, böjde ett knä och räckte mig
en blombukett och gjorde mig sin kärleksförklaring
på det mest högtrafvande och svulstiga sätt,
som jag icke märkte vara väl öfverläst; men
slutligen började jag tycka, att den välljudande
rösten var mig bekant; jag vågade kasta en
blick på hans ansigte och med ett glädjerop kastade
jag mig i hans armar och utbrast: 

"Amelie, älskade Amelie! hvad jag är glad, att det är
bara du, du sjelf, du lilla elaka! men aldrig
har jag hållit af dig så mycket, som i detta ögonblick."

"Ja, det tror jag nog, du har också fått en 
födelsedagsgåfva, som duger, en fästman", och dermed
slöt hon mig i sin famn. Alla utbrusto nu i
skratt; men ingen var så glad som jag. Jag var
alldeles botad för min längtan efter fästman,
en sådan ångest hade jag utstått.

"På eftermiddagen voro ortens grannar bjudna till
huset. Der skulle dansas i en sal i öfra våningen;
Amelie fortsatte sin fästmansrol och bibehöll den
drägt, som klädde henne så väl och hvari hon förde sig
lätt och behagligt. Vid min förvåning häröfver sade
hon mig, att hennes föräldrar låtit henne uppväxa i
gosskläder, ända till hennes fjortonde år; hon anhöll
att få bestämma min drägt för eftermiddagsbalen och
hon valde min luftigaste hvita klädning, sammanhållen
af ett blått skärp och satte en blåklintskrans på
mina ljusa lockar, samt försäkrade att jag var ganska
täck i min enkla drägt.

"De främmande kommo och balen öppnades af mig och
Amelie med en hvirflande vals, derunder såg jag,
att en för mig okänd herre gick genom salen in i
förmaket, der han förorsakade mycken uppståndelse
bland tanter och fruar. Vid ett litet uppehåll i
dansen såg jag honom lutad mot dörrposten och att han
noga betraktade mig. Då dansen slöt, sprang jag ut i
förstugan, för att svala mig; der stod Alvina vid ett
fönster, språkande med främlingen: jag antog straxt
af den påtagliga likheten med Karl, att han måtte
vara dennes bror. Den ädla hållningen, det svarta
lockiga håret och de fina, regelbundna anletsdragen
voro desamma, men hela anletets uttryck och färg,
voro hos Karl gladare och lifligare, än hos denne
man, som var blek och hade en mildt allvarlig blick
i sina bruna vackra ögon.

"Kom hit Elisabeth!" sade Alvina, "så skall
jag föreställa dig för min tillkommande svåger,
Henrik."

"Han räckte mig handen, smålog vänligt och sade "detta
är då den lilla kusinen från  Stockholm?"

"Ja", svarade Alvina, "men akta dig, Henrik, hon har
just i dag blifvit förlofvad."

"Fästmö redan", sade han långsamt och hans blick blef
allvarligare, "det var tidigt."

"Jag rodnade djupt och svarade att jag icke var
förlofvad, utan att det endast var ett skämt af Amelie
på min födelsedag.

"Han frågade: "huru många år fyller mamsell Elisabeth
i dag?"

"Femton år!"

"Och jag fyller i dag två gånger femton!" 

Förvånad utropade jag, "tretio!"

"Ja, det är naturligt", sade han sakta, mera till
sig sjelf än till mig. "då man blott är femton år,
så anser man tretio för en hög ålder."

"Åh, icke just det. men jag trodde ej
att" -- -- stammade jag rodnande.

"Hon trodde ej att du var så gammal!" inföll Alvina
skrattande; i detsamma kom en lång löjtnant af
Karls kamrater och förde mig i den nyss påbörjade
dansen. Sedan såg jag ofta Henriks milda blick uppsöka
mig, och då vi 
sammanträffades hade han alltid ett vänligt ord att säga,
men han bjöd icke upp mig, emedan han sade sig vara
för gammal att dansa.

"Men denna för mig så obeskrifligt glada dag, hade
ock ett slut och jag kände, att från denna dagen
började jag först att lefva.

"Henrik dröjde blott åtta dagar, men det var
tillräckligt för mig, att vid hans afresa känna,
att jag älskade honom för hela lifvet.

"Men jag sörjde icke när han for; ty dertill var
mitt sinne allt för gladt, och jag hoppades att
snart få återse honom i Stockholm. Detta tröstade
mig fullkomligt.

"Sommaren försvann hastigt och i September kommo mina
föräldrar, att hämta mig; de blefvo förvånade, att
jag vuxit så mycket, samt blifvit så stark och frisk.

"Jag säger ingenting om afskedet från mina slägtingar
och vänner.

"Mina föräldrar fruktade att jag skulle
finna lifvet i hemmet tyst och enformigt samt längta
efter det ungdomligt brusande lif, som jag fört
under sommaren; men denna fruktan var alldeles
öfverflödig: alltsammans föreföll mig snart, som
en rosenfärgad dröm, hvars minnen skulle följa mig
genom lifvet; men mina föräldrars ömma kärlek och
Henriks besök voro glanspunkter, som öfverstrålade
allt annat. Han kom dock icke ofta, men han
var alltid mild och vänlig; ibland tyckte jag,
att hans blick talade om en varmare känsla, men då
reste han sig alltid, tog sin hatt och gick.

"Sommaren derpå var det glada landtliga hemmet
förbytt i ett sorgehus: min ädle, älskade farbror
hade dött. Hans maka följde honom snart efter. Alvina
och Karl gifte sig samt flyttade bort ifrån oss
till en annan ort; de togo den ena systern med sig;
den andra var hos sin broder, presten; hans hustru,
den glada Amelie, hade af sorg efter svärfadern och
af modersfröjden vid sin förstföddes vagga mognat
till en allvarlig qvinna. Hennes mans små bröder voro
äfven i hennes hus.

"Sålunda var det förbi med att mera komma till det
vackra Östergötland. Icke heller ville mina föräldrar
undvara mig; min far sade, att han nu mera än någonsin
var i behof af att se sin maka och dotter på hvarje
stund, som han hade ledig från sina ansträngande
göromål.

"Henrik gjorde regelmessiga besök, men intet gaf
mig anledning att tro, att han för mig hyste någon
varmare känsla; han var alltid broderlig och jag var
lycklig af att i tysthet få älska honom.

"Tiden ilade hastigt undan och några år voro med
få små undantag alldeles sig lika, utom att min
fader utvidgade sina affärer och ansågs för mycket
rik. Många friare anmälte sig hos mig, men ack,
icke han som ensamt tilltalat mitt hjerta.

"Jag hade fyllt nitton år och nalkades mitt tjugonde. 

"Min fader, som började känna en och annan
ålderdomskrämpa, uppmanade mig att välja en make;
"lifvet är ovisst", sade han, "jag vill se Elisabeth
väl försörjd, innan jag går hädan, så att jag må
kunna dö i ro".

"Jag sade honom, att jag älskade mina föräldrar
så högt, trifdes så väl i mitt fridfulla hem,
att jag ej ville bortbyta min nuvarande sällhet
mot en oviss lycka. Ack! jag kunde icke säga, att
jag älskade honom, som icke brydde sig om mig. 

"Min faders uppmaningar blefvo allt trägnare och vid mina
nekande svar, suckade han djupt och derpå började min
moder äfven att bedja mig taga en man. Hvad skulle
jag göra?

"Isynnerhet var det en ung köpman, som lyckats vinna
mina föräldrars ynnest, bäde genom sitt hyggliga sätt,
sitt vackra utseende, samt sin ovanliga duglighet i
affärer.

"Min fader bad mig, min mor bara grät; nog af, jag
gaf honom mitt ja, till deras stora glädje.

"På min tjugonde födelsedag förlofvades vi och då
Henrik kom, att lyckönska mig, tryckte han blott min
hand och gaf mig en blick, som jag aldrig glömmer,
men sade icke ett enda ord till mig. Jag ångrade
redan att jag gifvit Wilhelm, så hette min fästman,
mitt ja. Ett år derefter skulle vårt bröllop stå.

"Min trolofvade visade mig en verklig dyrkan och
var alldeles outtröttlig i att uttänka allt, som
han trodde skulle göra mig glädje; han slösade
med de dyrbaraste skänker, bjöd på kostsamma
nöjen och smickrade mig beständigt. På samma sätt
gjorde hans moder och systrar; de hade aldrig någon
annan vilja, knappast en annan tanke, än just min:
de tyckte att allt mitt görande och låtande var
förträffligt. Sålunda försvann småningom mitt
förlofningsår.

"Då inträffade för min far den ena olyckan efter den
andra. Några spekulationer, som han gjort, för att
med ens förbättra sin ställning, misslyckades helt
och hållet; som jag icke är invigd i handelsverldens
hemligheter, så kan jag ej klart åskådliggöra detta,
nog af, allt slöts med min faders cession.

"Sorgen kom i huset; min ädle fader böjdes djupt af
denna olycka, min moder teg och led.

"På mitt bröllop var ej mera vårdt att tänka, ej
heller talade Wilhelm numera derom; det som förut var
hans käraste talämne, tycktes numera vara alldeles
bortglömdt.

"Jag märkte straxt efter vår olycka, att Wilhelm
och hans anhöriga blifvit alldeles förändrade:
deras köld tilltog dagligen och öfvergick småningom
till grofheter; men som mitt giftermål utgjorde min
faders enda hopp, så fördrog jag tålmodigt allt detta,
för att icke öka hans bekymmer.

"Men en dag, då Wilhelms systrar oupphörligt sårat
mig och den äldsta djupt beklagade sin broders olycka,
som skulle få en hustru med alla en rik flickas vanor,
helt och hållet saknande en fattig flickas duglighet,
så brast mitt tålamod: jag drog ringen af mitt finger
och bad henne råda sin broder, att nästa gång välja
mera försigtigt.

"Han följde mitt råd, och gifte sig inom två månader
med en obildad, men mycket rik flicka!

"Jag sörjde djupt, visst icke honom, men jag sörjde
öfver att det fanns så mycken egennytta och uselhet
bland menniskor.

"Min fader grämdes djupt; han hade älskat Wilhelm
såsom en son och hade varit lugn åtminstone för min
framtid; nu var äfven det hoppet slut. Detta var för
många slag på en gång; min faders hälsa, som redan
förut var undergräfd af för mycket arbete, blef
alldeles bruten, och han dog, lemnande min stackars
mor och mig allena med vår sorg och vår fattigdom;
men Gudskelof, tillgångarne räckte, att betala alla
skulder; ingen förlorade en skilling på min fader
och vi fingo ändå ett litet kapital öfver.

"Vi flyttade in i ett par små rum på söder, som lågo
mot solen, och vid huset fanns en liten trädgård,
hvari min mor hämtade frisk luft.

"Lyckligtvis var jag skicklig i språk och musik
samt fick många lärjungar; men jag måste gå hem till
dem, att gifva dem undervisning; och som de bodde på
skilda håll i staden och malmarne, så var detta mycket
tröttande för mig, isynnerhet som jag aldrig hade tid,
att gå hem och äta middag. Till min mor sade jag,
att jag åt middag hos någon lärjunginnas föräldrar,
men mången gång satt jag under middagstimman på Clara
eller Ladugårdslands kyrkogård, förtärande ett bröd,
fuktadt af heta tårar.

"Men mest plågade mig, att se det öfvermod,
hvarmed de rika fruarne behandlade den fattiga
lärarinnan. De flesta hälsade icke utom hus; men
det var bättre, än någras föraktliga nickning.

"På detta sätt lyckades det mig ändock att skaffa oss
en tarflig boning; men min mor började bli sjuklig och
för att kunna vårda henne, måste jag afsäga mig många
undervisningstimmar; vårt lilla kapital smälte ihop
för hvarje dag. Jag emotsåg framtiden med bäfvan.

"Men alltid tackar jag Gud för dessa pröfningar, de
drogo mig till honom; han ville pröfva mitt hjerta
och stärka min tro, på det jag måtte ödmjukt kunna
bära den lycka han ärnade mig och sedan den sorg,
soni först slutar med mitt lif. 

"Min tjugondefemte
födelsedag tillstundade. Aftonen förut hade jag kommit
sent hem, trött och illamående hade jag lagt mig,
men kunde icke somna; de tio år, som förflutit sedan
min femtonde födelsedag, samt all den glädje och sorg, 
som jag sedan dess upplefvat, stod i lefvande färger
för mitt minne.

"Jag tänkte på min ädle far, som så innerligt önskade
att få se mig väl gift, för att kunna dö i ro. Ack,
äfven denna hans sista förhoppning blef gäckad; men
var icke just det en Herrans stor nåd, att jag slapp
lefva ett helt lif med en sjelfvisk, hjertlös man?

"Jag tänkte på min mor och tackade Gud, som tillåtit
mig arbeta för henne och derigenom bereda henne någon
glädje.

"Äfven på Henrik tänkte jag, huru han alltid bemött
min mor, som sin egen och mig som en syster; han var
den ende af våra förra bekanta som icke öfvergifvit
oss i vår olycka, ty han begagnade hvarje tillfälle
att visa oss sin vänskap, utan att såra våra känslor;
jag tackade Gud för den stora nåden, att jag alltid
intill nu kunnat lika högt älska och högakta denne
Henrik, som på min femtonde födelsedag.

"Slutligen somnade jag och vaknade först vid min
moders ömma kyss, ganska sent på morgonen.

"Ack mamma!" utropade jag, "jag har försofvit mig,
förspillt två lektioner!

"Åh nej, klockan är icke så mycket; du sof så godt,
att jag icke nändes väcka dig, och som det i dag
är din födelsedag, så hafva vi ett litet kaffebord
derute. Detta och en god vän väntar dig.

"Jag sade, det är Henrik! -- vi hafva ingen annan god vän.

"När jag kom ut, helsade Henrik med ovanlig värma,
förde min hand till sina läppar och bad mig om ett
samtal. Vi togo plats i en soffa.

"Han sade: "det är i dag tio år sedan, som jag såg
dig första gången; och jag älskade dig genast, men
du var femton år och jag tretio; jag hade ännu ingen
samhällsställning, och vågade derför icke begära din
hand af din rike fader,
icke heller trodde jag mig hafva gjort något intryck
på ditt hjerta; ty du var alltid så sluten och skygg
för mig, men öppen emot andra; så kom helt oförmodadt
din förlofningstid, ack jag vill ej tänka derpå:
nära två år, som jag led idel qval; så blef du åter
fri. Jag ville, att du skulle få tid att sörja ut din
dubbla sorg, men derunder har också min kärlek vuxit
och blifvit starkare för hvarje dag. I tio långa år
har jag älskat dig och nu frågar jag dig, kan du älska
den fyratioårige mannen? vill du blifva min maka?"

"Djupt rörd, räckte jag honom mina båda händer och
sade: "är det möjligt, Henrik, att du icke anat huru
varmt jag älskat dig, endast dig, allt sedan min
femtonde födelsedag. Jag älskade icke Wilhelm och
sörjde honom aldrig.

"Henrik såg på mig så förundrad, som om han icke
förstått mina ord; derpå slöt han mig till sitt
trofasta hjerta och jag kände två heta tårar på min
kind.

"Moder", sade Henrik, "kom och välsigna dina barn! du
gaf mig i går ditt bifall."

"Ett år fingo vi behålla vår moder; hon fick dock
tillfälle välsigna äfven dig, min Henrika; sedan gick
hon hädan i frid.

"Tolf gånger firade vi vår gemensamma födelsedag,
tolf lyckliga år, och för hvarje år som försvann,
blef vår kärlek och lycka renare och högre, hvad
sedan följde veten j alla väl.

"Älskade barn, jag skulle också icke kunna förtälja
det för eder; åtta gånger har jag sedan firat min
födelsedag ensam och i tårar."

"Ack, älskade mamma!" utropade Henrika, "hvad du
lidit och ändå varit så tålig och fördragsam; jag vill
bedja Gud gifva mig styrka att jag måtte likna dig,
och icke klaga öfver Guds skickelser, äfven om min
fästman också aldrig kommer åter."

"Han kommer just nu! min älskade!" ljöd en klar
ungdomlig röst och Henrika slöts till sin trolofvades
hjerta.

*



Kronobergs Slott. (Sid. 202.)
Kronobergs Slott.

På en holme i Helgasjön, — sjön med de 365 öarne, med
hvilkas räknande en lifdömd brottsling tillbragte ett
helt år, men hvarigenom han också räddade sitt lif,
såsom den gamla sägnen berättar, -- ligger ruinen af
det gamla slottet Kronoberg, som gifvit sitt namn åt
Wexiö eller Kronobergs Län och som i sitt nuvarande
skick fullkomligt harmonierar med det sjöarnes och
bullerstenarnes land, hvars administrativa medelpunkt
det en gång utgjorde. När man träder in genom den
förfallna hvalfporten till det fordna slottet, häpnar
man öfver de ännu qvarstående murarnes cyklopiska
tjocklek; de resa sig ännu till en höjd af tolf alnar,
och det hela utgör en fyrkant, med ett stort torn
i hvartdera hörnet. Midt på borggården står ännu en
väldig ek, som må hända sett slottet byggas, och hvars
grenar öfverskygga den rymliga gården. Der och hvar
finnas trappor, som leda upp till murarne, hvilka
öfverst äro bevuxna med grästorf, och på hvilka man
kan vandra omkring slottet. De massiva tornen äro till
en del nedrasade, -- hälften af det vestra tornet föll
för icke så långt tillbaka ned i sjön med ett dunder,
liknande det af en jordbäfning, och som i det hela
trefjerdedels mil från slottet belägna Wexiö ansågs
som en sådan, tilldess man fick kännedom af orsaken,
-- och sjön glittrar igenom fönsteröppningarne och de
i murarne anbragta runda skottgluggarne. Det hela
bildar f. n. en af Sveriges vackraste ruiner, och
det är denna ruins historia, som vi nu skola förtälja
våra läsare.

Kronobergs minnen gå ända upp till Götalandets
apostel, den Hel. Sigfrid, som först predikade
kristendomen i Wärend och i Westergötland. Sägnen
berättar, huruledes den helige mannen landsteg
på Småländska kusten, sannolikt i närheten af det
"Birka", den stora köpstad, som redan då fanns i Möre,
och som ännu, likasom då, heter Kalmar, och huru han
der började predika "Hvita Christ" och vann anhängare
åt hans lära. Ända till Sveakonungen Olof Skötkonung,
hvilken, då ännu hedning, vistades i Westergötland,
trängde ryktet om gudsmannens underbara gerningar,
och konungen sände en pålitlig tjenare, som skulle
förskaffa honom viss underrättelse om hvad Sigfrid
företog sig. Vid sin återkomst berättade sändemannen:
"Jag fann dem samlade i ett litet tält; framför
dem stod ett bord, täckt med en hvit duk och ett
purpurkläde; bland dem fanns en gammal man, som
tjenades af dem alla; de klädde honom i kläder af
linne och silke samt deröfver en fager purpurkåpa;
de satte på hans hufvud en mössa, 
prydd med guld och ädla stenar och öfverst
formad såsom tvänne horn, hvilka böjde sig mot
hvarandra. Icke två af dem voro lika i klädsel;
några buro rockar, andra linne- och purpurkläder af
mångfaldig art. Nu tog den gamle mannen i sin hand
en rikt beprydd staf, knäböjde vid bordet, bad med
ljudelig röst och stod åter upp; men nu började
de sjunga så herrligt, stundom alla tillsammans,
stundom blott några och sedan en ensam röst på ett
sätt, som jag aldrig någonsin hört. Slutligen såg
jag, huru ett litet bröd, hvitt som en snö, lades på
en silfvertallrik, och huruledes något slags dryck
slogs i en bägare af silfver. Den gamle mannen, som
stod vid bordet, tog brödet och bägaren i handen,
höjde det mot himmelen, började åter bedja, och när
han slutat, ställde han dem på bordet och betäckte
dem med ett hvitt linnekläde. De närvarande kastade
sig nu ned på knä, under det de afsjöngo sånger,
och sänkte sina anleten mot jorden. Nu tog den gamle
mannen brödet och höjde det så, att alla kunde se
detsamma, öfver sitt hufvud, och derunder knäböjde
de andra, med ögonen lyfta mot himmelen. Under det
jag förvånad betraktade detta, såg jag i den gamle
mannens hand en liten pilt, som smålog emot honom;
han lade pilten ned på bordet, och han försvann, --
och endast brödet låg qvar på linneduken."

Den helige Sigfrid kallades nu till konungen, och
legenden berättar, att, då han kom till Helgasjön,
hade han der en uppenbarelse af "Guds Ängel, som
kom för honom i sömnen med mykit lius ok skinande
anlite ok talade thessa ledh til hans: stat up ok
följ mik! Han gik. -- Ængelen viste honom siælica,
huru han skulle grundval læggia ok kyrkio byggia."
På en plats, liknande den, som han sett i drömmen,
lade Sigfrid grunden till den kyrka, som sedan blef
Wexiö domkyrka; men under det han fortsatte resan
till Vestergötland, qvarlemnade han i Wärend sina
nepoter, Unaman, Vinaman och Sunaman, som hade åtföljt
honom från England, och hvilka nu skulle under hans
frånvaro predika kristendomen. Så länge Sigfrid
sjelf var tillstädes, hade hedningarne ingenting
vågat företaga; men så snart han var borta, reste de
sig under anförande af en högättad höfding, Gunnar
Gröpe, och ihjälslogo hans tre nepoter. Då Sigfrid
efter återkomsten hörde deras öde och huruledes deras
afhuggna hufvuden hade blifvit kastade i sjön, gick
han sorgsen och bittert gråtande ned till stranden,
der han började bedja. Då höjde sig trenne ljuslågor
ur vattnet, icke långt derifrån han stod. Han skörtade
upp sina kläder, gick ut i vattnet och upptog från
samma ställe en balja af trä, som innehöll hans tre
fränders hufvuden, till utseendet lika friska som
skulle de hafva varit lefvande. Luften fylldes af den
herrligaste doft. Sigfrid nedkallade nu himmelens
hämnd öfver mördarne. Då talade första hufvudet
följande ord: "det skall bli hämnadt!" -- "När och
hvar?" -- frågade det andra. -- "Snart; på barn och
barnabarn!" -- svarade det tredje hufvudet. Mördarne
blefvo gripna; men på Sigfrids förbön skonades de
till lifvet, dock mot vilkor, att de skulle på sin
bekostnad fullbygga den grundlagda kyrkan och sedan
till henne afstå all sin egendom. Så kom kyrkan
i besittning af gårdarna Huff och Tjutharby,
hvilka hon ännu äger under de något förändrade namnen
Hof och Tjuraby, och kring den nyuppbygda kyrkan
bildade sig småningom Wärends biskopsstad. Hämnden
öfver de tre missionärernas mördare gick verkligen i
fullbordan på barn och barnabarn, ty Gunnar Gröpes
efterkommande hade sedermera ingen trefnad; men på
gården Hof byggde den helige Sigfrid en bostad, der
han sjelf vistades så ofta hans missionsresor gåfvo
honom ledighet dertill, och till minne af händelsen
bär Wexiö domkapitel ännu i dag de tre mördades
hufvuden i sitt signet.

Den hel. Sigfrid tillbragte sina sista år i det af
honom kristnade Wärend och dog sannolikt på den
af honom anlagda gården, hvilken sedan blef säte
för Wexiö biskopar och kallades Biskopsberg. Vid
reformationen blef Biskopsberg tillika med de
öfriga biskopliga slotten, Stäket eller S:t Eriks
Borg i Upsala, ärkebiskoparnes furstliga säte,
Leckö, der Skara bispar residerade, Tynnelsö,
Strengnäsbiskoparnes borg, och Munkeboda, der 
på Gustaf Wasas tid Hans Brask höll ett hof, 
mer lysande än konungens, indraget till
kronan, och namnet förvandlades till Kronoberg. Taget
under Kyrkan från en af Wärends höfdingar, blef
Kronoberg också sätet för den siste bland dessa,
för Nils Dacke, hvilken härstammade från en myndig
odalmannaätt och sannolikt ledde sin börd från de
fordna konungarne i Syd-Götalandet. På Kronoberg
höll Nils Dacke sitt hof under julhelgen år 1542, och
härifrån utfärdade han till konung Gustaf och Rådet
skrifvelser, i hvilka han uppträdde som sjelfständig
furste och behandlade de myndiga herrarne som skulle
han hafva varit deras jemnlike. Men att lyckan
vänder sig om, fick Dacke allt för snart erfara,
ty redan följande året var han fördrifven från
borgen, och på dennas borggård afrättades tre hans
förnämligaste höfdingar, tillika med fem andra hans
anhängare. Konung Gustaf lät år 1545 ombygga och
utvidga slottet samt omgifva det med en fast mur; men
redan under konung Erik blef det afbrändt. År 1612
förstördes det ytterligare af danskarne, men lärer
sedan hafva blifvit iståndsatt af Gustaf den Store och
var säte för länsstyrelsen, tilldess i Carl XI:s tid
de öfversta våningarne nedrefvos och teglet fördes
till Wexiö, der det användes till flera offentliga
byggnader. Sedan dess har slottet fått förfalla.

Med historien om Kronobergs slott sammanhänger
följande sägen, hvilken läsaren måhända icke
misstycker att vi berätta:

"Under kristendomens första tid hade Modren Kyrkan
ännu icke proklamerat celibatet (detta skedde i
Sverige först 1248, ehuru under hela femtio år blott
föga uppmärksamhet 
egnades åt den påfliga bullan derom), och ännu icke
börjat behandla tusentals dygdiga qvinnor, som
hade de varit blotta ting, ännu icke slitit dem från
sina hem och sina familjer. I Wexiö lefde en prest,
som hade äktat en jungfru, yngre till åren än han
sjelf var. Han var biskopens kapellan och bodde
med sin hustru på Biskopsberg eller, som det sedan
kallades, Kronoberg. Ylva var en okonstlad qvinna,
som icke älskade eller frågade efter verldens ståt
och prakt; hon tillbragte sin tid lik ett helgon
med att besöka de sjuka och bispringa de behöfvande;
bönderna i trakten älskade och vördade henne. Hon hade
inga barn och behöfde icke heller några, -- alla voro
hennes barn, hon deras fromma moder. Vid denna tid
utfärdades den bulla, som gjorde så månget hem öde;
men ehuru den bedröfvade Ylva på hennes sjöomgjordade
holme, kände hon sig för egen del fullkomligt trygg;
i hela stiftet fanns det ingen menniska, som ville
henne illa eller skulle förråda henne, och hennes
dagar förflöto fredligt som alltid. En dag hade
biskopen, beledsagad af sin kapellan, begifvit sig
åstad på en embetsresa i stiftet, och Ylva, ensam
hemma, satt spinnande i tornet vid den blånande sjön,
då hon plötsligen såg en båt nalkas, uppfylld med
väpnade män, och hörde luren ljuda samt inträde i
slottet fordras i Lunda-ärkebiskopens namn. Nu
blef hennes hjerta beklämdt, hon hörde dånet af
jernskodda fötter i torntrappan; de väpnade trädde
in och gjorde sig efter prelatens befallning redo att
från hemmet släpa henne, domfälld såsom bisofverska åt
en prest. Förgäfves ilade hon till fönstret, för att
ropa efter hjelp; männerna grepo henne obarmhertigt
i de långa, ljusa lockarna; men med ett ryck hoppade
hon, lemnande sitt hår i knektens hand, ned i sjön 
nedanföre; der föll hon mot en hvass klippkant, -- 
en röd stråle af blod färgade vattnet ett ögonblick, 
-- och Ylva var försvunnen för alltid.

Ännu brukar under månljusa nätter Ylva vända
tillbaka, för att besöka sin fordom älskade boning,
och då sitter hon, sörjande öfver dess förödelse,
under den vidtkringskuggande eken. Månen belyser med
smekande strålar den mörkröda ström, som ännu flyter
öfver hennes bleka kind, och om ugglan uppgifver
sitt hemska rop, störtar Ylva upp, likasom utom
sig af skräck, och slår sina armar kring stammen på
hängbjörken i det rasade tornet. Nalkas nu någon
mensklig varelse, så uppger hon ett vildt anskri och
störtar sig ned i det djupa vattnet; man hör hennes
panna åter en gång slå emot klippan, -- man hör ett
plaskande ljud, och böljorna sluta sig återigen öfver
henne."

Så lyder berättelsen om Ylva, den sista katolska
presthustrun i Wexiö.

För icke så många år tillbaka gjorde en adlig dame
med ett talrikt sällskap besök i Kronobergs ruiner
och hörde der berättelsen om Ylva. Medan sällskapet
stod bland gruset efter det nedrasade tornet, kom en
nyfiken yngre medlem af detsamma att stöta undan en
stor sten, och derunder fann man nu en lock af fagert
hår, på sina ställen sammangyttrad med torkad blod,
men så fin, så silkeslen, att den aldrig kunnat
sitta på en mans hufvud. Hvarifrån hade den locken
kommit? Hvem hade varit dess egarinna? Alla kommo
öfverens derom, att det var den röfvade lock, som
stadnat i knektens hand, sliten från Ylvas blödande
hufvud.

Th.

*




Hvad är menniskan?
Af C. J. Ljungström. 

Säg, vet du hvad menniskan är? 
En seglare är hon bland tidens skär, 
Der skyhöga vågorna svalla 
Och kasta hans julle än hit och än dit, 
Der klipporna lura inunder 
Att bräcka den bräckliga plankan, som 
För nära försåtet af våda kom 
I midnattens mörka stunder, 
Der, huru man styrer med nit och flit, 
Till grund gå dock fartygen alla.

Säg, vet du hvad menniskan är? --
En resande är hon på vägen som bär
Till slutliga hemmet i grafven.
Än vägen är jemn, än backig och brant,
Än svindlande brådjupen möta.
Än slinter man med sin stapplande fot,
Än är der ett hinder som står emot,
Än tusen bestyr till att sköta;
Rätt ofta blir falskt hvad man höll för sant, --
Först sanning blir hinsidan grafven.

Säg, hvet du hvad menniskan är? -- 
En dimma, som uppgått från hafsdjupet der, 
Hvarest forskarn botten ej finner, -- 
Se’n flyter den fram öfver jordens trakt 
Och vattnar plantan i gruset;
Men åskan och stormen bo ock i dess sköt, 
Hvarur mången gång deras kraft frambröt, -- 
Till slut ger den vika för ljuset, 
Och klädd uti regnbågens himmelska prakt 
Hon upplöst i tårar försvinner.

Säg, vet du hvad menniskan är? --
En blomma på marken, hvarur den sig när
Och skjuter i höjden sin stängel,
Och klär sig i hoppets grönskande blad
Och vaggar så lustigt för vinden,
Och kysses af soltråden eldig och varm,
En lifsåder slår i dess klappande barm,
Och helsan lågar på kinden; --
Men bäst som hon mest lefver lycklig och glad,
Så bryts hon af dödens ängel.

Säg, vet du hvad menniskan är? --
En gäst några stunder på jorden här --
En gnista af eviga ljuset,
Som strömmar från Gudomens väsen alltjemt, --
Ett guldkorn, som skaparens händer
Upptaga en gång utur stoftets graf, --
En perla i verlds-alltets grundlösa haf, --
En fläkt ifrån andarnes länder,
Ett väsen som blifvit för dessa bestämdt,
För himmelska fadershuset.



*



Utbrottet af Piton-de-Fournaise på ön Réunion.

Ön Réunion, (fordom Bourbon) i Indiska Oceanen, öster 
om Madagascar, har i alla händelser vulkaniska företeelser 
att tacka för sitt ursprung, hvarpå också den mest af lava 
samt basalt bestående marken häntyder. Ännu i dag äro utbrott 
alldeles icke sällsynta, och sednast i förlidne December ägde ett 
betydligt sådant rum. Efter ögonvittnens berättelser skall 
denna tilldragelse ha erbjudit ett af de herrligaste skådespel 
och uppfyllt åskådarnes sinnen med förvåning och beundran. 
En eldström i ordets egentliga bemärkelse störtade från sidorne 
af Piton-de-Fournaise och utgjöt sig, efter att ha genomlupit 
en sträcka af vid pass två geografiska mil, i hafvet. Sedan 
ytan kallnat, bildade sig på strömmen en svart, ojemn, hålig 
Utbrottet af Piton-de-Fournaise på ön Réunion.
skorpa, under hvilken den ännu flytande, glödande lavan 
framvältrade sig. Vid hafvet uppstaplades det vulkaniska ämnet 
till sådana massor, att de bildade en långt ut bland vågorne 
sig sträckande udde. På detta ställe var anblicken i sanning 
storartad, ty en ofantlig ång- och rökpelare gaf ett fruktansvärdt 
vittnesbörd om striden mellan de båda fiendtliga elementerna, 
och midtutpå vattnet uppflammade öfverallt eldslågor - 
hvilkas återsken under natten belyste långa sträckor.

*




De blixtrande ögonen.
Berättelse af Richard Gustafsson.


Klockan slår half åtta i Storkyrkotornet. Ångbåtarnes
landningsställen vid Logårdstrappan och Gustaf den
tredjes staty hvimlar af folk, som samlats, några för
att öfverge stadens qvalm under den soliga och varma
junidagen, de flesta dock af nyfikenhet, för att åse
de andras affärd och åhöra den tidsenliga concert,
som exequeras af gälla hvisselpipor och frustande
ångrör, accompagnerade af skoflarnas plaskande och
propellerbladens dofva surr.

Hela kajen har lagt af sig arbetskostymen, ty det
är Söndag, och följaktligen hvilodag. I stället
for vördiga vindragare, sillpackare, saltare,
packhuskarlar, spanmålsbärare, stufvare, schåare och
hvad de allt heta, dessa idoga subjekter, som uppfylla
kajen om hvardagarne, ser man nu eleganta ungherrar,
med väl friserade lockar, pince-nez och promenadkäpp
med silfverknapp, sida vid sida med de luftigaste
varelser, doftande af eau de Portugal och svassande
i siden, spetsar och gazer. Granskar man sällskapet
litet närmare, så igenkänner man en mängd ansigten,
dem man sett någonstädes i en krambod, nipperhandel,
tvålbutik, tobakshandel eller dylikt gömställe, som
likt puppan döljer den granna fjäriln tills Söndagen
kommer, då han flyger ut i all sin prakt.

Söndag! en besynnnerlig dag, i sanning! Huru många
olika begrepp existerar ej om dess rätta användande.

"Den tråkigaste dag i veckan!" gäspar den förnäma,
och griper tag i romanen, nothäftet eller spelkorten
för att fördrifva "den odrägliga tiden".

"Till Herrans ära", suckar den fromma, lindar näsduken
om psalmboken och beger sig till kyrkan, för att der
strida mot Morpheus, som, med den starka sommarvärmen
och en entonig predikan till bundsförvandter, gör
oupphörliga anfall mot andakten.

"Nu ska vi roa oss!" ropar ungdomen, som hela veckan
varit fängslad i bodar, magasiner och verkstäder,
och så svärma de hoptals ut i det gröna, lyssna på
fåglarnes choraler och på den predikan, som hvarje
träd, hvarje blomma, hvarje litet grässtrå håller;
en predikan, den kortaste, men mest gripande af alla,
bestående af blott några få ord, som icke låta sig
höras, men ändock förnimmas. -- Skaparens pris! --
andas allt, och den glada lustvandraren instämmer
med högljudd fröjd i den allmänna lofsången.

"Här ska supas!" ropar dagsverkaren, schåaren,
handtlangaren etc. och söker sig en säker hamn på
någon krog, der spritångorna smeka hans näsa, i hans
tycke lika ljuft, som doften af ros och reseda för
blomstervännen.

Men bäst är att sluta detta resonnemang, ty begreppen
om söndagens ändamål äro så många, att derom kunde
skrifvas en diger bok, och hvem har till sist
rätt? Derpå får den skriftlärde svara, ty min håg
lutar för mycket åt den stora kyrkan naturen, att
jag skulle våga ett svar, som helt säkert skulle
bli stötande mot den bestående ordningen, hvarför
jag också drar mig tillbaka medan tid är, bedjande
den gunstige läsaren om ursägt för en half timmas
afvikelse från mitt ämne.

Klockan slår åtta. Vid kajen nedanföre Gustaf III:s
staty ligger ångfartyget Roslagen, färdigt att afgå
på en lusttur till Furusund. Passagerarne äro redan
ombord och deras "vänner på stranden, som vinka med
handen", stå tillreds att med fladdrande näsdukar,
schawlar och parasoller vinka till afsked.

"Är inte moster rädd för sjösjukan?" sporde en röst
från kajen.

"Fasligt, kära barn, men jag har droppar med mig",
svarade en röst ombord.

"Helsa Calle Lundell!" hördes en späd stämma från en
roslagsskuta, som låg helt nära ångbåten.

"Det ska glädja den arma själen!" svarade en djup
basstämma från ångbåtens fördäck.

"Ta in landgången!" kommenderade kaptenen.

Sagdt som gjordt.

"Loss!" fortsatte kaptenen.

"Loss!" repeterade sjögasten förut.

"Back!" kommenderade kaptenen, och skoflarna satte
sig i rörelse.

"Stopp!" ropade en ångestfull röst på afstånd, och
fram genom folkmassan trängde sig en ung man; men
fartyget var redan ett par famnar ute, och kapten
tycktes ingalunda ha lust att lägga till igen.

Skyndsamt sprang den unge mannen ombord på
roslagsskutan, som ångbåten måste passera på ett
par alnars afstånd, och beredde sig att i förbifarten
praktisera sig ombord.

Ångbåten kom och den unge mannen gjorde ett
luftsprång, som skulle hedrat hvilken akrobat som
helst; men i flygten, om jag så får säga, fick han
syn på ett par blixtrande ögon akterut, och det
tycktes som om blickarne från dem saktat farten,
ty i stället att, som beräknadt var, komma innanför
relingen, stannade han utanför.

Ett genomträngande skri hördes från
fruntimmerspassagerarne, ty säkert skulle den unge
mannen krossas af hjulen; men vid närmare efterseende
fann man honom hängande utmed långsidan, med händerna
fasthakade vid relingen och fötterna släpande i
vattnet; en syn som satte de flestas skrattmuskler i
rörelse. Flera armar sträcktes honom till hjelp, och
snart stod den unge mannen på däck, sjelf skrattande
åt sitt missöde, hvilket han inom sig tillskref de
blixtrande ögonen.

Utkommen ett stycke på väg kände sig vår man besvärad
af sina våta skor, hvarför han beslöt att gå ned i
salongen, för att om möjligt var få dem torkade; men,
hunnen till salongstrappan, hvad får han väl se? Jo,
de blixtrande ögonen, som likt tvänne stjernor lyste
upp mot honom, ehuru det strider mot all naturens
ordning att stjernor lysa upp mot jordens barn.

Antingen skoremmen var en oskyldig orsak, eller att de
blixtrande ögonen ägde en så stark attraktionskraft,
det låta vi vara osagdt, allt nog, den unge mannen
bragtes åter på fall, nu utför salongstrappan, så
att han i stället för två stjernor såg sju solar på
en gång.

Då vår man åter kunde tänka och se redigt, möttes
han åter af de blixtrande ögonen; men nu kunde han
icke falla, ty han låg redan, och bredvid honom
satt ögonens ägarinna, ett ungt, vackert fruntimmer,
som badade hans panna med kallt vatten.

"Är skadan svår? känner ni mycken smärta?" frågade
den unga damen.

"Ja, mycken smärta!" svarade vår man och reste sig
upp, "men icke i hufvudet, utan här!" Vid dessa ord
lade han handen på hjertat och såg så öfvertygande
ut, att den unga damen icke kunde afhålla sig från
att småle åt honom.

"Det var i sanning en besynnerlig verkan af ert fall",
svarade hon med en skälmaktig blick.

"Ja, verkligen besynnerlig, det känns, som om det
hopp jag gjorde från roslagsskutan, var antingen
det lyckligaste eller olyckligaste hopp i mitt
lif. Mitt namn är för resten Jacob Springer, kassör
hos grosshandlaren Schaber; men hvad värde har nyckeln
till kassakistan nu, se'n jag sett er.

"Om ni vill återse mig, så kom ihåg att inte säga mig
några artigheter!" förmanade den unga damen, och innan 
Springer kunde hindra henne var hon redan trappan
uppföre och på däck.

Till all lycka förseddes vår kassör af styrmannen med
torr fotbeklädnad, och inom några minuter satt han
vis-à-vis den unga damen på akterdäck, der luftdraget
något afkylde värmen i hans ord; men desto varmare
vältalighet lågade ur hans blickar, då de möttes af
de blixtrande ögonen.

Under samtalet fick Springer veta, att fruntimret,
som bragt honom på fall, var enka efter en rik
sågverksägare i Norrland och kommen till Stockholm att
förströ sig, hvarför hon också hyrt sig en liten villa
på Furusund, der hon vistades under sommarmånaderna.

"Jag hoppas få se er till middagen, om ingen annan
har anspråk på er!" yttrade den unga enkan, då hon
på Furusundsbryggan stod färdig att lemna herr
Springer.

"Om också tusende gjorde anspråk på mig, så gälla
edra anspråk högst af dem alla", svarade herr Springer
med glädjestrålande min.

"Mins ni inte att jag undanbad mig alla
artigheter!" förebrådde den sköna och hotade honom
lätt med ett det allra näpnaste lilla finger.

"Förlåt, jag glömde mig, men lofvar bättring, ty ert
blotta sällskap skulle kunna förbättra den värsta
brottsling."

"Ni är oförbätterlig! Välkommen emellertid!
Den gula villan, som ligger längst bort på udden.
Au revoir!"

Och dermed skyndade damen med de blixtrande ögonen
bort från herr Springer, som stod qvar på bryggan,
tills hans principal, en dryg grosshandlare, som valt
Furusund till sommarnöje, kom ned till ångbåten,
otålig att få träffa sin kassör.

"Hvad fan går åt herrn; hvad står herrn och bligar
efter?" sporde grosshandlarn vresigt, "herrn har väl
inte tappat bort nyckeln till kassakistan?"

"Hvad värde har väl nyckeln till kassakistan, nu se'n
jag sett er!" upprepade Springer, drömmande om scenen
nere i salongen.

"Är herrn spritt galen! hvar har herrn nyckeln till
kassakistan?" återtog principalen och fattade Springer
hårdt i armen, så att han blef fullkomligt vaken.

"Galen kan herrn vara sjelf, se här är nyckeln!"

"Jaså, herrn behagar obstinera sig! en oduglig
galnpanna, som jag gifvit mitt stora förtroende,
och som min dotter bevärdigat med sin kärlek; men
det blir ingen kärlek af, det lofvar jag. I så fall
kunna vi skiljas när som helst!"

"Med största nöje! jag ämnade verkligen föreslå
detsamma, och är på god väg att söka mig ett bättre
engagement."

"En sådan kassörsplats, som ni haft hos mig, får ni
aldrig hos någon annan, min gunstig herre!"

"Det är just derföre jag tänker bli min egen kassör."

"Stympare! fattiglapp!" mumlade grosshandlaren och
vände åter upp till sig, der hans hustru fick spasmer
och hans dotter svimmade, vid underrättelsen om att
han afskedat den vackre kassören.

Klockan var nära fyra på eftermiddagen. På en liten
klipphäll invid sjön sutto den unga enkan och Springer
med hvar sitt metspö i handen.

"Herre Gud, den som ändå vore en aborre!" suckade Springer.

"Och hvarför önskar ni det?" frågade den unga damen leende.

"Ni skulle då önska att äga mig, och jag skulle genast
nappa på kroken."

Ett klingande skratt bröt vid dessa ord fram öfver
enkans småtäcka läppar.

"Och så lustiga saker kan ni säga med så sorglig
ton! Betänker ni då icke faran af att vara aborre?"

"Ack, ni skulle helt säkert inte vilja göra mig illa."

I detsamma hördes hvisselpipan på ångbåten ge tecken
till afresa.

"Så förargligt! timman är redan inne", yttrade
enkefrun och steg upp. "Kom ihåg att jag väntar er
till middag nästa söndag också!"

Men herr Springer rörde sig icke ur stället, han
satt och stirrade oafvändt på vattnet och suckade:
"Herre Gud, den som ändå vore en aborre!"

Hvisselpipan hördes för andra gången, utan att herr
Springer lät sig bekomma.

"Elaka menniska! ni vill väl inte för andra
gången utsätta er för att krossas af ångfartygets
hjul?" frågade den unga enkan med en märkbar darrning
på rösten.

"Herre Gud, den som ändå vore en aborre!" suckade
Springer, döf för alla hennes föreställningar.

"Men så hör mig då! jag tycker bättre om er som
menniska." Vid dessa ord flög en sky af purpur öfver
hennes kinder, och Springer satt ej stilla längre.

Något likt ljudet af en kyss hördes mellan träden
och några ögonblick senare stod Springer ombord på
Roslagen, med strålande ögon blickande åt gula villan,
der en hvit näsduk och en fruntimmersarm skymtade
fram bakom ett gammalt alträd.

Springer tog upp sin gula, ostindiska silkesnäsduk,
för att besvara afskedshelsningen, ty på andra sidan
trädstammen framtittade då och då ett ansigte, som
dock genast dolde sig bakom trädet.

Då Furusund försvunnit ur sigte vände Springer sig om,
och se der stod grosshandlaren lika gul i ansigtet,
som den ostindiska duken.

"Det var inte värdt herrn försöker, min dotter
skänker herrn sitt förakt, och herrn såg sjelf att
herrn ingenting fick för besväret."

"Jag ber om min helsning till familjen!" svarade
Springer glädtigt och skyndade till styrmans hytt,
för att afleverera sin lånta fotbeklädnad.

Hvad som sedermera under sommaren tilldrog sig på gula
villan ute vid Furusund "kan ej så noga specificeras",
som kassören sjelf behagade yttra till mig; men hvad
jag vet, vill jag omtala.

Springer fick en besynnerlig passion för fiske,
han som aldrig i verlden kunnat tåla detta
tålamodspröfvande nöje, och aldrig mer suckade han:
"Herre Gud den som ändå vore en aborre!" när han med
sin trolofvade, den förtrollande och rika enkan med
de blixtrande ögonen, satt på stenhällen vid stranden
bakom gula villan; ty han fann sig lyckligare att vara
menniska, när han märkte hur mycken ömhet hon hade
för honom och hur liten del deraf som kom aborrarne
till godo.

Påföljande höst erhöll jag ett bjudningsbref, att som
marskalk bivista vigselakten emellan grosshandlaren
herr Jacob Springer och enkefru Elise Häger. Att
jag med nöje antog bjudningen är helt naturligt,
äfvenså att jag höll ett dundrande tal för brudparet,
ett tal som kunde ha blifvit ett mästerverk, om jag
ej kommit utaf mig då jag såg upp från glaset och
möttes af de blixtrande ögonen.

*




Tröst.

Du ju sett att efter molnen
Solen lika klar framlyser;
Du ju märkt att efter stormen
Allt syns dubbelt lugnt och stilla;
Du ju sett att våren träder
I de spår, som vintren trampat;
Du ju känt hur friskt du andas,
Sedan åskan renat luften; 
Du ju vet hur drufvan glöder 
Der vulkanen en gång rasat ... 
Knota då ej öfver sorgen, 
Hon bär budskap till ditt hjerta 
Att der snart skall blifva glädje.

C. J. Ljungström.



De menskliga drifterna såsom föranledare till de tidigaste uppfinningarne.

(Forts. fr. sid. 184).

Palmerna vidare, med deras sockerrika saft och
ymniga afkastning, ha öfverallt der, hvarest de är
inhemska, framför alla öfriga växter fått på sin
lott att förskaffa menniskorna näringsämnen; framför
allt intaga dadelpalmen (fig. 5) och kokospalmen
(fig. 3) i detta afseende en hög rang, den förra i
norra Afrika, den senare på Stilla Hafvets öar, der
äfven brödträdet (fig. 4) har sitt rätta hemland. När
vi erfara att detta nyttiga träd lemnar en så rik
skörd, att Cook fällde ett så beskaffadt yttrande:
"en menniska, som på Otaheiti planterat tio brödträd,
har sörjt för föda åt sig för hela sin tid", bör det
icke förundra oss att der finna menniskor, hvilkas
enda arbete består i att äta och dricka.


Fig. 3. Kokospalmen.Fig. 4. Brödfrukten.


Sädesarterna kommo mycket sednare och först med
en regelbunden boskapsskötsel i allmänt bruk. De
ha följt den hvita kulturförande racen under
dess tåg öfver jorden och äro nu nästan öfverallt
inhemska. Hvar egentliga stamlandet för vårt bröd
är att söka, känna vi icke. Några förlägga det till
menniskoslägtets gamla vagga, till Tibet eller Mindre
Asiens högländer, medan andra åter vilja ha funnit
de vilda slägtingarne till våra sädesarter i de
mexikanska bergstrakterna. Nästan med visshet kunna
vi angifva de ursprungliga hemtrakterna för de flesta
kulturhistoriskt vigtiga växter, endast om Ceres'
barn känna vi ej, hvarest de först grönskade.

Man uppskattar antalet af de nyttiga eller rättare för ett
eller annat ändamål nyttjade växterna (ty en stor
mängd af dem ha hittills icke blifvit använda för
menniskans behof, utan njuta ännu fritt sin lugna
tillvaro) till mera än 3000, och öfver 2500 af desamma
odlas i europeiska trädgårdar. Inemot 600 sådane
arter användas till föda och deraf lemna 290 arter
ätbara frukter och frön, 120 grönsaker, 100 rötter,
knölar och lökar för bordet, 40 äro sädesarter, 20
afkasta sago och stärkelse, under det att ungefär
lika många torde gifva socker eller honung. Derjemte
vinner man af 30 arter feta oljor, af 6 vin. Antalet
af för medicinskt bruk lämpliga växtarter belöper sig
till ungefär 1140, medan tekniskt användbara utgöra
öfver 350. Utaf dessa lemna 76 färgstofter, 8 vax,
16 salt och mera än 40 odlas som foderväxter. Omkring
250 giftiga växter kultiveras, deribland endast vid
pass 66 narkotiska; alla öfriga tillhöra de skarpa
gifterna.

Men så rå vår lefnadsordning än förefaller mot
det sätt, hvarpå hungern hos de primitiva folken
stillas, är dock en omständighet anmärkningsvärd,
hvilken man hittills iakttagit hos alla folkslag --
nämligen kännedomen om eldens användande.

Eldens frivilliga bruk är i alla händelser ett slående
bevis på menniskans högre intelligens. Fruktan
och förskräckelse må visserligen ha varit första
känslorne vid åsynen af detta element, ty ingen
af dess välgörande egenskaper lät så utan vidare
förnimma sig, under det att död och förstörelse
öfverallt betecknade dess bana. Vid förfärliga oväder
flammade eldstrålen ner ur molnet, stickande skogen
i brand samt fördrifvande allt hvad lif och anda
hade, det der lyckades undkomma, ur dess tillhåll;
eller stodo våldsamma jordrevolutioner i samband
med eldfenomener, vulkaniska utbrott, hvarvid det
enda fasta och beständiga, jordytan, råkade i en
fasaväckande rörelse, till hvilket allt anslöt sig
iakttagelsen, att nämnde element förstörde alla
kroppar, med hvilka det kom i beröring samt redan på
afstånd var i stånd att förorsaka smärtsamma sår och
skador.

Men småningom vande sig sinnet äfven vid sådane
intryck och den öfverläggande menniskan betjenade
sig af den fordom fruktade, för att å sin sida
dermed injaga skräck hos hennes många oförnuftiga
fiender. Eldbränder höllo djuren på afstånd
och tjenade som skyddsmedel under natten; den
blänkande lågan bortjagade rofdjuren, den bitande
röken blodsugande insekter, och liksom vi begagna
cigarröken som bästa preservativ för myggorne, låta
Senegal-negrerna inhölja sig af lägereldarnes rök, för
att hålla de pinsamma moskiterna från lifvet på sig.

Af de verkningar, hvilka elden genom hettan utöfvar
på andra kroppar, var den förtärande en, som först
iakttogs och användes. Genom ingenting annat lät
ett trästycke, som var för långt, lättare reducera
sig till ett visst mått, än om elden en stund fick
inverka på detsamma (d. v. s. under en tid, då alla
verktyg fattades). Sedermera observerade man, att
många ämnen genom elden ledo en förvandling,
i följd hvaraf de visade sig brukbara för vissa
ändamål. Man anmärkte, att vattnet genom hettan lät
fördunsta sig och att fuktiga saker kunde torkas vid
elden. Kött, hvilket i rå tillståndet lätt är utsatt
för förruttnelse, visade sig som torkadt eller rökt
betydligt varaktigare, och i denna tillberedning
af det stundom i öfvermått dödade villbrådet, måste
man söka första elementerna till kokkonsten; jemte
rökningen af kött och fisk, fann man så småningom
äfven, att de rå kärl, hvilka man lärt sig forma
utaf lera och dem man torkade i solen, blefvo mycket
fastare och brukbarare, om man utsatte dem för eldens
inverkan. Från och med nu brände man leran.

Men tack vare dessa kärl, tog tillagningen af
födoämnen ännu några steg framåt. Kokningen erhöll en
större utbildning. Den utöfvades väl redan tidigare
i dess råaste form, i det små gropar urhålkades
i den fasta marken, sidorne stampades och gjordes
fastare genom deri upptänd eld, hvarefter islaget
vatten upphettades med tillhjelp af glödande stenar,
såsom bruket ännu är hos buskmännen; dock var denna
metod så ovig, att den helt och hållet uppgafs,
sedan ändamålsenliga kärl tilläto ett fullständigare
begagnande af elden.

Ändtligen möjliggjorde först elden metallernas
vinnande och bearbetande; så att ingen vidt
utsväfvande fantasi behöfves, för att i detta element
finna den väsendtligaste befordraren af alla materiela
intressen.

Denna eldens vigt och allmänna nytta gaf naturligtvis
anledning till försök att upptäcka sådana medel,
hvarigenom man under hvarje omständighet kunde
förskaffa sig densamma. I den allra äldsta tiden,
då man icke förstod sig på att efter behag uppgöra
eld, gömde man den naturliga, erhållen genom blixtens
tillhjelp eller från vulkaner, i det man fortfarande
underhöll densamma; de religiösa bruken hos många
folkslag, hvilka ha afseende på "heliga eldar"
och deras omsorgsfulla, af särskilda prester och
prestinnor öfvervakade vård, bevisar oss ännu i dag,
med hvilka tacksamma känslor man i de gamla hjelplösa
tiderna vördade den naturliga kraften.

Det finnes visserligen åtskilliga värmealstrande
krafter, men till deras kännedom och användande ha
vi först småningom hunnit. För urinnevånarne stod
blott en väg öppen och denna ha de alla på samma sätt
beträdt. Det första och ursprungligaste elddonet,
sådant det ännu brukas på Söderhafsöarne, hos
sydafrikanska folk, icke mindre än hos indianer och
grönländare, var ett sådant, der gnidningen utgjorde
den verkande principen. Det har nästan öfverallt
samma form och består af en kloss eller bräda af lätt,
mjukt trä, hvilken på ytan är försedd med ett antal
halfrunda hål, samt af en längre vid pass tums tjock
käpp af hårdt trä. Hålen i det förstnämnda trästycket
fyllas, om eld skall uppgöras, med ett lättändt sköre af
förmultnadt trä eller dylikt och den hårda träkäppen
instickes med sin nedre, något tillspetsade ända i
sköret eller fnösket; hela apparaten ställes på
marken, så att den kan fasthållas med fötterna,
hvarefter käppen så hastigt som möjligt sättes i
rörelse, ungefär som en visp eller ännu bättre genom
upp- och neddragande af ett vid en båge spändt samt
omkring käppen kringviradt snöre.
Derigenom uppkommer hetta i sköret, stegrande sig
till glimning, hvarefter torrt gräs begagnas för
sjelfva antändningen.

Medan den alldeles rå menniskan förtär allt, hvad
som kommer i hennes väg och endast hungern påminner
henne om måltidstimmarne, finna vi hos herde-
och jägarfolken bestående rätter och bestämda
måltider. Elden begagnas i vidsträcktare mån för
tillredning af näringsmedlen, och icke allenast lågan
utan sjelfva röken, hvars konserverande kraft man
iakttagit och hvilken erbjuder ett förträffligt medel
att genom förvarande af öfverflödet göra perioder
af brist mindre kännbara. Fisk och kött rökas hos
tunguserna; nordamerikanska indianerna torka köttet
af vildbrådet och bison-oxen, hvaraf sedan tillredes
"pemmikan", på så sätt att det torkade köttet
stampas och blandas med björnister eller annan talg,
bildande detta ett näringsmedel, hvilket isynnerhet
under vintern är mycket ändamålsenligt. Omvändt låta
grönländarne köttet frysa och det halft genomfrusna,
ofta halft förruttnade skälspäcket förtäras af dem med
en utmärkt aptit. Till och med första principerna af
renlighet iakttagas vanligen ej. Fingrarne tjenstgöra
som gafflar, och om grönländaren rätt höfligt vill
undfägna en resande, slickar han först bort blodet
och orenligheten, som satt
sig på köttstycket i kitteln, anseende värden det
för en grof förseelse, mot goda tonen, om man icke
vill emottaga det sålunda höfligt erbjudna.

Lappar och tunguser koka köttet till en del i
salt vatten, och tillsatsen af rötter samt starkt
luktande örter förråder en vidare fullkomning af
kokkonsten. Utom saltvattnet användes stensalt, der
sådant finnes, till förvarande af kött; dock är det
alltid närmast de norrut boende menniskostammarne,
hvilka på ett dylikt sätt sörja för framtiden. Der
besittningen af större hjordar förekommer,
utvecklar sig snart beredningen af smör och
ost. Lapparne låta renarnes 
mjölk frysa i stora kärl och betjena
sig af de uppbrutna styckena som mynt.

Dadelpalmen. Fig. 5.

(Forts.)

*



Guldfisken.

Hvarje provins i Kina skall årligen öfverbringa
kejsarrikets beherrskare skänker af de yppersta
produkter, hvilka alstras af naturen eller skapas af
konstfliten. Sålunda erbjöd provinsen Tehe-kiang de
skönaste guldfiskarne som funnos på dess område, och
kejsaren fattade ett sådant tycke för de praktfullt
färgade djuren, att han lät sätta dem i sina
parkdammar, hvarest de utomordentligt förökade sig.

De helt unga guldfiskarne se i början nästan svarta
ut, först senare blifva de mörkbruna och erhålla efter
sex veckor röda, samt derefter gyllene fläckar. Efter
ett års förlopp bekomma de först sin vanliga
guldfärg. Man berättar äfven att de unga fiskarne
i Kina till en början voro eldröda och först senare
blefvo guldgula. De växa temligt fort, ty redan
ett halft år efter det de lemnat ägget, ha de
uppnått en längd af fem tum. Många af dem antaga
olika färgnyanser, ty det finnes silfverfärgade,
röda och gröna, under det att hvar och en af dessa
färger glänser i guld eller silfver. Andra återigen
äro rosenröda, några röda med silfver, gröna med
silfver, guldfärgade och svarta, röda och svarta,
silfverfärgade och svarta, gröna och svarta, silfver
med guldfärgad fena, guld med svarta fenor, kort
sagt, man anträffar dessa fiskar i alla schatteringar
från guld till hvitt, från svart till hvitt, från
grönt till silfver. Allt efter det varierande modet,
betalas vissa färger tidtals dyrare än andra.

Utom de olikheter, som framkallas genom afvikande
färgnyanser, skiljer man i Kina mellan
flera varieteter, hvilka 
äfven till byggnaden förete särskilda
egendomligheter. Så kallas en art "andägg", till
följe af dess tjockare kropp och böjda rygg, på hvilken
fenan fattas, hvarigenom gestalten kommer att likna
ett ägg. Märkvärdigt nog har detta slags guldfiskar
två gumpfenor och stjertfenan delad i fyra flikar. En
annan sort betecknas af kineserna med "drakögon",
emedan ögonen framstå långt utom hufvudet. Af detta
slag, som sällan förekommer, betalas stycket i Peking
ofta med 45 rdr. Båda de nämnda varieteterna ha
dertill den egendomliga vanan att helst uppehålla
sig på dammens botten och detta med buken vänd
uppåt; dock kunna de äfven hastigt kasta om och i
vanlig riktning skjuta fram lika hastigt som vanliga
guldfiskar. Mycket trögt beter sig en tredje af-art,
som man för den skull kallar "sofvare". Äfven
dessa uppehålla sig helst på bottnen och röra sig
endast sällan; deremot utmärka sig två andra slag:
"springarne" och "nymferna" genom sin behändighet och
sina luftsprång. Nymferna äro schatterade i ljust
sjögrönt. En underlig färg besitta de så kallade
"lärde". Hos dem uppträda på skön guldgrund svarta
fläckar, som till den grad likna bestämda kinesiska
bokstäfver, att man tror dem af de sluga kineserna
vara målade med pensel och särskilda färger.

Ju varmare vattnet genom solskenet blifver, desto
behagligare finner sig guldfisken; endast köld
kan han icke väl fördraga och dör, om den grunda
vattenreservoir, hvari han befinner sig, skulle
tillfrysa. De rika kineserna ha för den skull i sina
trädgårdar särskilda djupa vattengrafvar, i hvilka
vid inträffande vinterköld fiskarne säkert kunna
draga sig tillbaka. Här förhålla de sig hela vintern
igenom nästan orörliga och tyckas vara stelnade, samt
förtära under denna tid knappast någonting. Några
rika personer vänja småningom sina guldfiskar vid
brunnsvatten och inhysa dem under vintern i en brunn.

På Java och Philippinerna har guldfisken blifvit
införd genom
köpmän, leker derstädes och trifves väl. Till England
skall den första guldfisken ha kommit 1728, men först
1753 till Holland. 

De guldfiskar, man hos oss får
köpa, äro vanligen uppdragna inom landet. Dertill
hör visserligen en särskild uppmärksamhet, ty ju
yngre djuren äro, desto lättare dö de, och innan de
tillryggalagt åtminstone tredje året, kan man icke
räkna på att de blifva vid lif. Stor omsorg måste
härvid fästas å vattnets beskaffenhet. Har en fisk
varit i en damm, genom hvilken en bäck framströmmat,
är han vanligen kraftigare, än om han blifvit
uppdragen i en damm med sumpigt vatten. Väl är,
om man ofta kan låta dem erhålla friskt regnvatten,
eller, i händelse tillgång derpå saknas, förse dem
med vatten ur en möjligast ren ström eller bäck.

Guldfisken i glaskupan inandas fortfarande genom
gälarne den luft, som finnes innesluten i vattnet
derstädes. Samtidigt afsöndrar han ur en rad körtlar,
hvilka ligga längs kroppens sidor, ett slem,
hvilket håller hans fjäll smidiga, men hvarigenom
vattnet blifver grumligt och måste utbytas emot
friskt. Under sommaren bör detta ske alla dagar,
på hösten och våren åtminstone en gång i veckan
och om vintern vid pass hvar tionde eller tolfte
dag. Ändamålsenligt bortskaffas det gamla vattnet
genom en häfvert, hvarefter det friska påfylles
medelst en trädgårdskanna, försedd med sprits. Den
sednare bereder den fördelen, att vattnet blifver
rikligen uppblandadt med luft, hvilket för fiskarnes
välbefinnande är af stor vigt.

Håller man guldfisken i större kärl tillsammans
med vattenplantor och vattendjur, så kan ombyte
af vatten fördröjas längre. Det bästa fodret för
fiskarne äro unga snäckor, maskar, insekt-larver
eller också oxkött, som man skurit i smala remsor;
bröd egnar sig mindre väl för den dagliga fodringen,
ty det bekommer fiskarne, på grund af dess syrehalt,
illa samt gör vattnet slemmigt och osundt. Bättre
äro de vanliga hvita oblaterna eller emellanåt några
i vatten uppmjukade hafre- och hvetekorn.



*




Några episoder ur Margaretha von Aschebergs lif.
Af Pilgrimen.
Hon gjorde allt för samvetets, intet för anseendets skull ...hon bar sin själs adelsbref på sin panna.Meyerfelts liktal öfver M. v. Ascheberg.
I. 
Bruden.


Blommor, blommor äfven i Januari månad! Äro dessa
blommor en profetia om min framtid? Frusna äro de,
men de skimra ändå så vackert. En ung och högväxt
flicka böjde sitt hufvud mot den frusna ruta,
hvilken liknade ett i blommor och löfverk grannt
silfverbroderi; af dessa fantastiska figurer skapade
hennes eldiga fantasi än en törnros, än en narcissa,
än en myrtenqvist, än en förgät-mig-ej; men genom
de färgbrytningar, som den nyss uppgångna solen gaf
åt det isbetäckta glaset, bländades hennes ögon så
starkt, att hon nödgades vända sig från fönstret.

Hennes växt af ej fina, men symetriska proportioner,
var något öfver medelmåttan. Ännu hade icke
pudervippan nalkats det glänsande kolsvarta hår, som,
högt uppstruket, lemnade den ovanligt höga och skönt
hvälfda pannan fri; lätt sammanslutna ögonbryn krökte
sig öfver stora, svartbruna ögon; en romersk näsa,
en ej liten men väl bildad mun; friska tandrader;
en klar, blomstrande hy och oval ansigtsform. Det
hela skönt och imponerande. Redan vid första åsynen
af fröken Margaretha von Ascheberg trodde man sig i
henne skåda icke allenast en god, utan äfven en stark
qvinna, som förmådde att på sina skuldror bära mer
än en börda, utan att svigta.

Rummet, i hvilket hon befann sig, var till omfånget
litet men dyrbart möbleradt; i ena hörnet en stor
toilettspegel, innesluten i en bred sköldpaddram,
hvilande på en hög fot. På en med purpursammet
beklädd soffa låg den af silfverbrokad förfärdigade
brudklädningen; dess kant berördes af en gyldene
krona; myrtenkransen, knuten af en kär systerlig
hand, var försänkt i en med vatten öfvergjuten
silfvertallrik.

Kastande ögonen på brudskruden, suckade hon: Huru
många fattiga kunde ej fått bröd för hvad detta
kostat. Enkelt hvitt sidentyg hade bäst anstått Kjell
Barnekows brud.

Under hennes förlofningstid, som inskränkte sig till
sex månader, hade hon, till sin stora saknad, varit
föga tillsammans med sin fästman. Redan vid första
ögonblicket af sin bekantskap med denne unge man, med
hvilken hon nu skulle förenas för hela lifvet, hade
hon förnummit en till honom inneboende oförklarlig
dragningskraft. Innan hon såg honom hörde hon honom
beprisas såsom en phenix bland sitt kön, och ryktet om
en ungkarls förträfflighet öppnar hastigare än något
annat ingången till ett rent qvinnohjerta. Enligt 
hennes eget förmenande hade de föga kännedom om
hvarandras lynnen och karakterer, hvilket i denna
stund slog henne med en häpnad, som nästan förskräckte
henne.

Ett långt, långt lif vid hvarandras sida, sade hon vid
sig sjelf. Skulle det endast vara den fägring som förr
eller senare förgår, som fästat oss vid hvarandra. O,
om jag finge tala med honom, vore det blott en enda
halftimma.

Enligt gamla tidens seder strängt uppfostrad,
vågade Margaretha icke ens med den ödmjukaste
anhållan söka utverka ändring i en af hennes mor
gifven befallning. Grefvinnan von Ascheberg var ett
barn af sin tid och regerades af tusentals fördomar,
och som ett gammalt skrock förbjöd ett brudpar, att
bröllopsdagen träffas före vigseln, hade brudgummen
af sin tillkommande svärmor blifvit ålagd, att icke
i bröllopsgården infinna sig förr än vid den timma
hans närvaro der påkallades.

Sjunkande ned i en stol, öfverlemnade Margaretha
sig åt sina betraktelser. Plötsligen väcktes hon ur
desamma genom en knackning på dörren. Med ljudlig
röst ropade hon:

"Stig in!"

Uppmaningen hörsammades af en lakej, som lemnade henne
en biljett, hvilken innehöll endast dessa få rader:

"Jag har något angeläget att säga dig, käraste syster,
som endast kan sägas hos mig i mitt hus! Derföre,
kom skyndsamt till mig, beder

 din tillgifna syster 
 Eleonora von Ascheberg."

Fältmarskalken von Aschebergs fjerde dotter i
ordningen var gift med då varande kommendanten i
Malmö, baron Makeléer och var denna syster, som
bodde i nästa hus, mycket älskad af Margaretha.

För att skydda sig emot vinterkylan, svepte hon in
sig i ett pelsplagg, samt gick genom en bakport in
i systerns boning.

Trädande direkte in i sängkammaren stannade hon ett
ögonblick vid tröskeln.

"Lockar du mig, syster Nora", frågade hon med
förebrående ton, "till olydnad mot vår moder?"

Baronessan Makeléer och den unge fästmannen sutto i
soffan bredvid hvarandra; den sednare steg upp och
fångade hennes hand.

"Förlåt henne", bad han Margaretha, "förlåt din syster
hennes oskyldiga list!"

Leende gick baronessan ut, lemnande de trolofvade allena.

Då varande ryttmästaren vid ett pommerskt regemente
Kjell Christofer Barnekow var en ung man om tjuguåtta
år och dessutom en ovanligt vacker karl. Hans ögons
sällsynta skönhet hade blifvit ett ordspråk: de
voro af en klar azurblå färg och uttrycket i dem så
mångfaldigt, att det vore nästan omöjligt, att med ord
återgifva detsamma. Det sköldemärke han bar i sitt
hjerta var af ett ojemförligt större värde än det,
som skyldrade på svenska riddarhuset. Det förras
attributer voro: godhet, sanning och en omutlig
hederskänsla.

"Har du ingenting", frågade han, "att enskildt säga
mig innan vi i afton mötas i brudstolen?"

"Jag har hela morgonen längtat efter ett enskildt
samtal med min brudgum; men min moders förbud
har afhållit mig, att i detta hänseende taga den
ringaste åtgärd, och är jag icke rätt lugn i denna
stund. Skall jag i dag för första gången bryta emot
fjerde budordet."

"Du står icke längre under din mors lydnad."

"Jo, ända till dess du i brudstolen tagit emot mig af
min far. Men tiden skyndar. Jag vill begagna mig af
tillfället, för att tala med dig ur hela min själ,
som om jag endast talade med Gud. Äktenskapet är
ett vigtigt steg. Jag fruktar att vi, utan någon
närmare kännedom om hvarandra, allt för lättsinnigt
och obetänksamt tagit detta steg."

"Hvilken dåraktig fruktan!"

"Det är icke dåraktigt. Det heter: allt hvad j gören,
så gören i Herrans namn! Pröfvom sjelfva, om det är
i Herrans namn, som vi taga hvarandra till äkta!"

"Ja, min Margaretha, fastän jag icke bär min
gudsfruktan till torgs, bad jag först till Gud innan
jag begärde dig
af din fader, att han skulle styra allt till vårt
gemensamma bästa. Och vet dessutom, min dyra brud,
att jag, allt sedan jag kunde fatta en redig tanke,
innerligt bedt honom åt mig utvälja en trogen maka."

"Och nu är jag lugn. Den stela ettiketten har ej
under denna korta tid tillåtit oss att två eller tre
gånger träffas utan vittnen. Låtom oss nu göra den
öfverenskommelse, att å ömse sidor fördraga hvarandras
fel och svagheter, om vi än skulle upptäcka sådana ..."

Hon räckte honom handen.

"Jag går in derpå, ehuru jag på förhand tror mig
veta, att jag i detta fall", tillade han leende, "ej
blir stadd på några upptäcktsfärder. Men", fortfor
han allvarsammare, "min längtan att träffa dig har
icke varit mindre liflig. Din syster lofvade mig sin
bemedling i och för dess uppfyllande och hon höll
sitt löfte."

Ur sin bröstficka upptog han ett etui: han tryckte
på en fjeder, då dess lock sprang upp och en utmärkt
vacker ring, en ametist, omgifven af briljanter,
mötte hennes öga. Guldet, som utgjorde sjelfva ringen,
var af samma tjocklek som nutidens förlofningsringar.

"Läs inskriften!"

Fattande ringen läste hon i densamma: i nöd och lust. 
Återtagande ringen, satte han den på högra
handens tredje finger och sade med långsam, högtidlig röst:

"Jag Kjell Christofer Barnekow tager dig Margaretha
von Ascheberg till min äkta hustru, att älska dig i
nöd och lust, och som ett vårdtecken gifver jag dig
denna ring."

Inspirerad svarade hon:

"Jag Margaretha von Ascheberg tager dig, Kjell
Christopher Barnekow till min äkta man, att älska dig
i nöd och lust, och som ett vårdtecken tager jag af
dig denna ring."

"Dyra Margaretha, det var mig ett själsbehof, innan
jag i afton i slägtingars och vänners åsyn viges vid
dig, att utan annat vittne, än Honom som i höjden bor,
taga och gifva de heliga nu utsagda löftena. Anse du
den ring, jag nu satt på ditt finger, lika helig som
den hvilken inom några timmar kommer att blifva ett
insegel på vårt förbund."

Deras händer förenades ånyo.

"Aldrig skall denna ring lemna mig, den följe mig
till dess jag uppger min anda i dödens mörka natt."

"Den följe dig i grafven?"

"Nej, du, min make, som jag hoppas öfverlefver mig,
skall då aftaga den från mitt finger och gifva den
till något annat dig dyrbart föremål. Visst äro ädla
stenar ej annat an mull, men de kunna blifva till
nytta för de lefvande och böra således icke följa de
döda."

"I dag skola vi icke tänka på död och förgängelse."

"Hvarföre icke", svarade Margaretha, "o, min brudgum,
i den tanken ligger ingenting afskräckande. O, må
Han", fortfor hon med djup andakt, "som fordom på
bröllopet i Canaan var den förnämste gästen, äfven
på vårt bröllop blifva det, och icke allenast der,
utan i vårt hus blifva oss en daglig gäst."

"Amen", svarade han, "amen."

*

Några timmar senare befann Margaretha sig åter i
sin lilla kammare. Hennes barndomsvän och slägting,
fröken Sabina von Bussuk, hennes köttsliga kusin,
hade, biträdd af systern, grefvinnan Makeléer, nyss
klädt henne till brud. Redan prydde kransen hennes
hufvud; endast kronan fattades, hvilken af den
moderliga handen skulle fästas på hennes hjessa.

"Du är så vacker, Margaretha", sade baronessan,
"att det är en hjertans lust och fröjd, att se på
dig ... är det ej sannt, Sabina?"

"När var Margaretha annat än vacker? I hvardagslag
är hon lika fager i sin kamlottsklädning, som nu i
den der dyrbara silfverbrokad-skruden ..."

"Det der, förstår du Margaretha, är bara blygsamhet",
skämtade systern, "ty hon inbillar sig, att det är
hennes förtjenst, som klädt dig ..."



"Det skulle ju då gälla äfven dig",
skrattade Sabina, "du har ju också klädt henne."

"Jag har blott varit handtlangerska. Det stora
hela är ditt verk. Jag vill icke betaga dig din
förtjenst, ty du har ådagalagt en fin och god smak
i anordningarne. Men vår Herre har dock den största;
ty föreställer man sig henne såsom vindögd, harmunt,
rödfnasig eller koppärrig och puckelryggig, då kära
Sabina, hade din möda varit förlorad."

"Du har rätt, Eleonora, tusen gånger rätt. Men så tyst
och allvarsam hon är ... Vill du ej se dig i spegeln,
Margaretha?"

"J sägen ju att jag är bra och behöfver jag då ej
sjelf se på mig."

Långsamma, tunga steg hördes i trappan.

"Min mor kommer."

Margaretha suckade tungt.

Nu steg brudens moder in, klädd i full gala. Hennes
yngsta dotter var ett föryngradt porträtt af henne
sjelf, och hade hon utan tvifvel i sin ungdom varit
en sällspord skönhet. Hennes hållning skulle anstått
en drottning, men något kallt och strängt hvilade
öfver det hela.

"Min mor, min vördade mor, jag ber, att få tala med
er utan vittnen."

De båda fruntimmerna gingo i nästa rum.

"Moder", sade Margaretha, "jag kan icke af eder hand
emottaga sista hedersbevisningen, utan att inför
er aflägga en bekännelse, min vördade moder! För
första gången i sitt lif har Margaretha varit er
olydig. Oaktadt ert förbud har jag i dag sett och
samtalat med min brudgum."

Grefvinnan bleknade.

"O, moder, vredgas icke! Värdigas förlåta er
ångerfulla dotter!"

Med mildare ton än Margaretha väntat, svarade hon:

"Jag är icke förtörnad, men jag är bedröfvad."

"O, moder, var ej det ... hvarföre skall ni vara
det? Har ej Herran makten i sina händer och är icke
Han oberoende af sådant lappri." Det var första gången
Margaretha vågade, att till sin moder så fritt uttala
sin öfvertygelse.

En skugga, om vi så må säga, af en flyktig rodnad
kastade sig öfver den åldriga damens ansigte.

"Hvar har du träffat honom?"

"Det skulle jag ej kunna säga er, utan att förnimma
samvetsförebråelser. Men hvad jag kan försäkra
er är att det skedde utan mitt åtgörande eller,
att jag ej ens visste deraf, förr än jag med honom
stod ansigte mot ansigte. Min moders förbud rann
mig genast i sinnet, men som detta sammanträffande
öfverensstämde med min hemliga önskan, hade jag ej nog
kraft, att aflägsna mig. Men det var för mitt hjerta
ett oemotståndligt behof, att bedja med honom. Dyra
moder, neka mig ej er förlåtelse."

"Jag förlåter dig, min dotter, förlåter dig af allt
hjerta. Du har varit oss ett välsignadt barn."

Med sina stora, men hvita och väl formade händer
tog hon den tunga kronan och fästade densamma på sin
dotters hjessa.

Med en lindrig brytning i rösten, dock utan att
en tår varsnades i hennes stora, allvarliga ögon,
yttrade hon:

"Herrans välsignelse i rikaste mått öfver dig, mitt
barn! Huru svag är ej, i jemförelse med denna, den
moderliga välsignelsen, tag den också, och hör nu
några ord, som både för första och sista gången utgå
från mina läppar: du har alltid varit mitt käraste
barn."

"Denna välsignelse och dessa ord, ehuru oförtjent jag
finner mig vara deraf, betraktar jag som den skönaste
hemgift, den bästa brudgåfva, som jag medför från
mitt föräldrahem."

*

Ryttmästaren Kjell Barnekow och fröken Margaretha
von Ascheberg voro ett sällsynt skönt par.

Det var en högtidlig, rörande anblick när den
sjutioårige fältmarskalken, trädande ut från ett
sidorum, med sin dotter vid handen, öfverlemnade
henne åt hennes brudgum. Hon var det yngsta af sexton
lefvande barn; och det lugn som
hvilade öfver den åldrige faderns panna, den stilla
glädje, som uttryckte sig i hans ögon, vittnade om
hans belåtenhet med dotterns val och om den trygghet
han erfor i hänseende till hennes framtid.

De gamla voro kända för sin uppriktiga gudsdyrkan,
som den tiden utgick från tronen, och utgjorde
familjlifvets skönaste klenod. Det var vackert att
se, huru den gamle krigaren, under fortgången af
vigselakten, med sammanslutna händer och djup andakt
afhörde densamma. En och annan tår föll långsamt utför
den väderbitna, skrynkliga kinden, från hvilken de
tårar, som förr runnit, lätt kunnat räknas.

Ett ståtligt bröllop, som enligt den tidens sed,
räckte i flera dagar. Materiel spis vankades i
öfverflöd. Öltunnorna tappades och korkarne sprungo
oupphörligt ur vinbuteljerna. På den till sitt omfång
ofantliga tårtan, prunkade i granna färger brudparets
sammanbundna initialer. Pukor och fanfarer läto under
dessa högtidsdagar oupphörligt höra sig, så under
måltiderna, som om aftnarne då ungdomen i den tidens
brukliga danser roade sig på det stora salsgolfvets
tiljor. Slutligen skingrades gästerna. Den unge mannen
hemförde sin maka till det präktiga Widsköfle, en af
de många egendomar han ärft efter sin fader.

Den 26 Januari 1691 sammanvigdes Kjell Barnekow
och Margaretha von Ascheberg, och aldrig har någon
brud med uppriktigare föresatser och allvarligare
uppfattning af sina pligter, ingått ett äkta förbund.

*


II. 
Makan.


"I nöd och lust" förband sig för lifstiden Margaretha
von Ascheberg till sin make, och fattades henne icke
tillfälle att under sitt äktenskap pröfva styrkan af
sin trohet och kärlek. 

Att under hennes långa lefnad
följa henne år ifrån år, medgifva icke hvarken tid
eller rum. Det är blott en och annan episod af de
olika afdelningarne af hennes lif, som vi våga göra
till föremål för en anspråkslös pennteckning.

Barnekow var ung, var krigare. Ehuru han inom det
herrliga landskap, der han var född, egde ett stort
fält för sin verksamhet, eldades han dock af ett
oemotståndligt begär, att vinna insigter, skicklighet
och öfning i det yrke, åt hvilket han, såsom de flesta
söner af Sveriges högadel i den tiden ifrån sin första
ungdom, egnat sig. För närvarande hade landet fred
och behöfde således icke anlita sina unga stridsmäns
tapperhet; men flera än en af dem såg med vämjelse
svärdet hänga orördt öfver sängen. Man ville pröfva
klingans egg, och till följe deraf antog man tjenst
i främmande länders krigshärar.

Första åren af sitt äktenskap lefde hon,
som vanligtvis alla nygifta, i förgården till
paradiset. Tvänne år efter deras förening en ljuflig
majdag skänkte honom Margaretha en son; fadersglädjen,
som gaf en ny strålglans åt hans vackra ansigte,
fördunklades någon gång af en undertryckt oro.

En afton satt Margaretha ensam vid sitt barns vagga,
sjungande en visa, hvars melodi och ord den unga
modern sjelf diktat. Fönstret var öppet. Näktergalen
instämde i Margarethas sång; en frisk luft strömmade
in i rummet. Hon bar ännu sorgdrägt efter sin
vördnadsvärde far, som för ett år sedan aflidit;
denna drägt förhöjde hennes fägring.

Gossen hade slumrat vid sin moders toner och med ett
himmelskt leende betraktade hon sin förstfödde son,
som blott trenne veckor vistats i denna verld.

Det gick i det yttre rummet; på hans steg kunde hon
aldrig misstaga sig; knappast hann hon lyfta upp sin
blick förr än den tretioårige maken och fadern stod
framför henne.

"Du har skickat bort amman?"

"Hon bad, att få gå ut ett par timmar."

Sättande sig bredvid henne tryckte han henne i sina armar.

"Snart måste vi skiljas. Jag har, som du vet, ingått
i holländsk krigstjenst och blifvit utnämnd till chef
för ett regemente i engelsk sold."

"Det är ju icke annat", svarade hon lungt, än
det du sjelf eftersträfvat."


"Det är sannt och jag vill för ingen del förändra
hvad som skett. Jag önskar blott, att det vore så
nära, att fartyget redan lupit ur hamnen. Huru svag
är jag icke; jag bäfvar för skiljsmessan."

"Skiljsmessa", smålog hon, "jag har aldrig tänkt på
någon skiljsmessa. Min syster Nora tar vår son i sin
värd. Han kan ej säkrare vara, än i hennes och Guds
beskydd." 

Med en känsla af outsäglig tacksamhet
tryckte Kjell Barnekow sin unga maka till sitt
bröst och en lång, innerlig omfamning beseglade denna
öfverenskommelse.(Forts. s. 216.)

*



Christiansborgs Slott.
Christiansborgs Slott i Köpenhamn.

På samma ställe, der kungliga palatset i Köpenhamn
nu står, anlades redan vid stadens grundande, år
1168, ett fast slott, hvilket, om än i olika former,
dock bibehållit sig intill nyaste tid. Under konung
Christian VI:s regering blef den gamla byggnaden
nedrifven och 1733-40 ett mer storartadt palats
i modern stil uppfördt, hvilket då erhöll namnet
Christiansborg. År 1794 förstördes slottet, med
undantag af sidobyggnaderna, likväl genom brand, och
det varade ända till 1828, innan det nya fulländades,
ehuru ännu i dag åtskilliga rum i öfre våningarne
icke inredts. Slottet har fyra flyglar, af hvilka
den enas hufvudfacad ligger åt slottsplatsen; de
båda sidoflyglarne sammanbinda, löpande i vestlig
riktning, främre flygeln, hvars midt bildar en
kolonnad af tretiotvå doriska pelare. Det egentliga
slottet innehåller sex våningar. Utom de af kungliga
familjen och hofpersonalen upptagna rummen, ha
åtskilliga högre embetsverk sina lokaler i slottet,
bland andra finansministèren och härolderiet,
äfvensom folke- och landstinget der hålla sina
sessioner. Också konsten har i riddarsalen fått sig
anvisad en präktig lokal, i hvilken förvaras ett för
allmänheten öppet stort målningsgalleri. Genom en
särskildt anbringad och enpast af konungen begagnad
byggnad är slottskapellet förenadt med slottet.

Den på vestra sidan befintliga manegen (ridhuset)
är omgifven af en grupp hus, hvilka tjena till
stallar, vagnsbodar och bostäder för den lägre
hofbetjeningen, äfvensom hofteatern intager en
af dessa byggnader. Öfver hufvudfacadens portal
resa sig sex korintiska pelare, de der uppbära en
frontespis. Skulpturerna å densamma äro utförda
efter Thorvaldsen i Terracotta och föreställa
Jupiter på Olympen, omgifven af gudarne. I nischerna
på båda sidorne om porten äro uppstälda statyer
af Herkules, Minerva, Nemesis och Eskulap, jemte
lämpliga basreliefer öfver dem. Den första af dessa
figurer är Thorvaldsens verk, de öfriga af den
bekante danske bildhuggaren Bissen efter skizzer
af Thorvaldsen. Det anmärkningsvärdaste rummet
i hela slottet är riddarsalen, 123 fot lång,
54 fot bred och 42 fot hög. Rundt omkring löper
ett galleri, hvilande på sexton korintiska pelare
och med herrliga friser af Bissen, föreställande
Ceres' och Bachi tåg. Golfvet är parketteradt med
ek o. mahogny samt väggarne indelade i fyrkantiga,
med förgylda ornamenter utsirade fält. Tamburen
smyckas af Thorvaldsens berömda marmorfris 
"Alexanders triumftåg in i Babylon". De öfriga ännu
nämnvärda salarne äro tronsalen, den i pompejansk
stil dekorerade kammarherresalen och statsrådssalen.

*



Halleströms Vattenfall.
Halleströms Vattenfall.

Sverige, så rikt på naturskönheter af alla slag,
har väl inga af den grandiosa och, om vi så få
säga, själsbestormande karakter, som Schweitz eller
vulkaniska länder; men det äger en mängd af detta
mildare, fredliga lynne, som intager, hänför 
och förtjusar, utan att förskräcka och nedtynga
sinnet. Man hade i fordna dagar icke sällan mera
natursinne, än nu, ehuru mycket vår tid koketterar
dermed, och det är grefve Dahlberg vi hafva att tacka
för en teckning af Halleström. 
Från Hallebergets topp i Westergötland störtar sig,
då värvärmen löser snömassorna, en vattenstråle utföre
en lodrät brant af mer än 150 alnar, möter i fallet
några smärre hinder, som dela eller bryta den, och
häraf bildas mångfaldiga kaskader i olika former och
färgskiftningar, som erbjuda ögat det mest förtjusande
och minst förfärande skådespel, som förmodligen något
vattenfall af denna dimension framställer. Det sköna
uppträdets tid är likväl kort. Det är ett barn af 
våren, och då sommaren aflöser denna, har dess källa
förtorkats, så att innan Juli månad ingått har
vattenfallet vanligen upphört att existera, och en,
dels naken, dels af vegetation öfverklädd bergvägg
intager dess ställe. Vänner af naturens behag böra
derföre begagna våren, att se och njuta den herrliga
scenen, hvarom teckningen endast förmår gifva ett
svagt begrepp.

*




Studier vid vägen.
IV. 
Hustrun till en man på modet.
Vårt lif är en väg.


Hvilket syperbt ekipage som rullar der på
promenaden! Hästarne af ädlaste race glänsa som
nypolerad jacaranda under de silfverbeslagna seltygen
och dansa fram i lätt språng, som buro de en sylfid
i en snäcka. Ack, de stolta djuren! tro de detta,
är det emedan de hafva skygglappar för ögonen och
njuta ett fourage som kunde gifva dem elefantens
styrka. De styras af en kusk i guldgaloneradt
livré och i sätet bakpå vagnen sitter en betjent,
ej mindre grannt utstyrd. Midt emellan dessa för- och
arrièreposter gungar i den sidenklädda, snäckformade
och på svigtande fjedrar hvilande vagnskorgen en
bakutåtliggande dame, fet som en asiatisk skönhet
och med en blick slö som dennas. Hon är ensam
i vagnen förutom en liten king-charleshund som
sitter på baksätet, -- menniskan måste dock hafva
något sällskap -- men till ersättning för denna
ensamhet har hon bredt ut sin krinolin, så att den
dyrbara sidenklädningen och sammetskappan på ett
värdigt sätt uppfylla hela tomrummet i vagnen. Många
stanna och begapa den lysande ståten och en liten
bondflicka, som kommer i dess väg då hon skall göra
sin debut i staden med att föra till torgs ett tjog
ägg och produkten af en liten kull, som, blifven
till matnyttiga flygfän, pep och flaxade under
nätet i den korg hvilken fängslade dess naturliga
frihet, blir så slagen af undran och förvåning,
att hon släpper äggbyttan och låter kycklingarne,
som krafsat hål på nätet, flyga ut hvar efter annan,
utan att hon märker det. Stackars liten flicka! hvad
skall hennes öde blifva vid hemkomsten? Men gråten
icke öfver henne! Nej j Jerusalems döttrar, gråten
öfver eder sjelfva!

Från promenaden begifver sig den åkande damen
till gatan med de stora butikerna. Deras ägare
titta undrande och afundsamt ut genom de belamrade
fönstren, för att se hvem som i dag skulle få skörda
vinsten af hennes kassa. Ekipaget stannar, frun halas
ned. Man vänder upp och ned på allt hvad som finnes
i boden. Ingenting faller den "nådiga" i smaken,
men för att icke hafva förorsakat så mycket besvär
förgäfves, köper hon sig ett klädningtyg på hundra
rdr, eller deröfver.

De öfriga kunderna i boden hafva under tiden
lemnats obemärkta, med full ostörd frihet att
gapa eller reflektera, allt efter eget behag och
godtfinnande. "Ack hur lycklig!" tänkte mången mamma
som, lockad af de annonserade underpristygerna, 
kommit för att pruta sig till en billig sommarklädning
åt sig och sina barn.

Hur lycklig! Skola vi väl med sanningens färger
måla denna lycka? Skola vi bortrycka det illusoriska
skimret för den kortsyntes blick och framställa henne
sådan hon är? Välan! Denna lyckliga dame är hustrun
till "mannen på modet", som vi redan känna. Denne man,
så skicklig att fånga qvinnohjertan, (om det nämligen
är någon skicklighet att tillfånga sig obevakade
skatter -- och medgifvom att de ifrågavarande äro det,
der de icke hafva till väktare medvetandet af sina
högre behof och vilkoren för deras tillfredsställande,
der de icke klappa högre för inre värde än yttre
glans) denne man, säga vi, utgjorde sin unga hustrus
förtjusning i början af deras äktenskap. Hon älskade
honom icke allenast, hon var också stolt att kalla
sin den man, som alla beundrade. Ack,
denna glädje blef icke lång! Fjärilsvingarne hade
icke fallit af vid kullerstolen. Hvar hade de ljufva
stunderna tagit vägen som hon såsom fästmö så ofta
drömt sig vid hans sida, ensam i hemmets fridfulla
verld? Ack de hade aldrig kommit! Och dessa
ömhetens och hängifvenhetens fängslande band, som
för evigt skulle fästa hans hjerta vid hennes,
hvad hade blifvit af dem? De hade fruktlöst
spunnits och fruktlöst sträckts mot hans frihet.
Den som en gång spelat sin rol i sällskapsverlden
och sökt sina triumfer i den ära dess bifall skänker,
vänder ej så lätt tillbaka till det husliga
lifvets obemärkta sällhet, och i detta fall,
liksom i många andra, ger mannens fåfänga ingalunda
efter för qvinnans. Den unga hustrun fann snart
att det utnötta hjertat hade ingen kärlek qvar för
henne och hvad värre var, att det hade ingen tro på
hennes värde, ingen aktning för hennes väsende,
ingen känsla för hennes lidanden. I början af
sitt äktenskap pröfvade hon stundom makten af sin
ömhet, för att söka fästa honom vid hemmet. "Låtom oss
bli ifrån den balen! Låtom oss icke bry oss om att
anteckna oss för de eller de nöjena!" bad hon ofta.
"Bah, hvilket herdelif fordrar du att vi skola
föra? Du har din frihet, min vän, att göra hur du
behagar; jag lägger inga band på dig, men förbehåller
mig samma rättigheter tillbaka." Sådane voro
hans svar och hon gick för att följa honom.
I sällskap och på offentliga ställen följde han
henne alltid artigt och uppmärksamt; på de sednare
underlät han aldrig att förskaffa henne en plats
som anstod henne, men sedan -- sedan kom han icke i
hennes närhet innan han lika artigt uppvaktade henne
för att följa henne ut. Hur följde honom icke
hennes blickar der han med en obunden frihet slog
sina vingslag för de unga flickorna, för hvilka
han förut visat sig så kall och likgiltig. Om hon
vid hemkomsten vågade en anmärkning öfver den långt
utsträckta frihet han tillåtit sig, blef hon
nedtystad med: "Än sedan! Jag är ju gift karl!" Hvad
tänkte, hvad kände hon vid allt detta? Kunde hennes
hufvudkudde och de fina batistnäsdukarne tala,
de skulle förtälja om många qväfda snyftningar,
många heta tårar, och många bittra anklagelser ej
allenast emot karlarnes lättsinne, utan ännu
mera mot qvinnornas, som bereder dess framgång. Hon
förbannade den manliga grymhet, som kallt leende
sargar fiber efter fiber i det blödande qvinnohjertat
och den usla modersuppfostran, som gör det till ett
hans så lättvunna byte. Sedan hon mycket gråtit
och mycket klagat, och mycket bleknat och mycket
magrat, ställde hon sig till efterrättelse det
nödvändighetens lagbud: "Hvad ej ändras kan,
fördrag." I ersättning för lyckan tog hon hvad
hon kunde. Hon hade medfört förmögenhet till
sin man, och den ville hon njuta. Hon ville
visa sig framstående på sitt sätt, liksom han
på sitt. Hon tog sin tröst i njutningen af ett
makligt lif och en ytterlig fåfänga; hon blef fet
och oöfverträffad i granna kläder och förmågan att
lätt behandla sin kassa. Der åker hon i dag i
sin granna vagn och köper sidenklädningar och
hälsas "den lyckliga", men i morgon väntar henne
den nyheten, att hennes mans affärer äro ställda
under administration samt att en bankrutt näppeligen
kan undvikas. Så sjunker också den sista stjernan
från hennes lyckas himmel. Skall intet ljus
uppgå öfver den förmörkade horisonten? Skall så mycken
erfarenhet vara fåfängt förvärfvad af henne
och af hennes många medsystrar i lifvet?

Lothar.

*



Tungan.
(Af Elias Sehlstedt.)

Förlåt, mitt herrskap! jag har glömt besjunga 
En liten tingest, som vi kalla tunga. 
Hon sitter instängd liksom i en bur. 
Som hon med Guds hjelp ej skall komma ur. 
Bortkollrad är hon ända in i roten, 
Och derför sitter hon med black om foten; 
Och som hon aldrig varit riktigt snäll, 
Så är hon också dömd till lifstids-cell. 

Hon tiger sällan, hon vill ständigt prata. 
Och dumt, förstås, och svamligt som en skata; 
Men kniper det, så står hon verlden bi 
Med guld och gröna skogar i parti. 
Som rika källor hennes löften flyta, 
Och hjelp och bistånd hör man aldrig tryta. 
Men det är kändt, att hon är mera skral 
Att hålla löften, än att hålla tal. 

Hon är sig lik i alla verldens riken, 
Och bullrar som en qvarn i politiken. 
Kändt är, att tungan ingen styrsel har 
Hos gammalt folk, som ej har tänder qvar. 
Och då de äfven saknas hos de unga, 
Så har hon också sällan tand för tunga, 
Och hennes ord bli väder, som man vet, 
I parlament som universitet. 

Uppå kalaser och festiviteter, 
Der slamrar hon som mortlar och trumpeter. 
Sin bästa lagerskörd hon också tar 
På kaffe-rep, som man berättat har. 
Ty kommer hon i farten der att tala, 
Då är det värre, än när rännor sqvala. 
Det vore derför en välsignad sak, 
Om menskans öron sutte längre bak. 

Ett nyhetsmagasin är hela gommen, 
Der kry hon sitter in i ålderdomen, 
Tillräckligt snäsig, som en inspektor 
I luckan sitter på sitt postkontor. 
Inkomster har hon mindre eller mera, 
Allt efter hvad hon har att kolportera. 
Och ofta har hon ojemförligt mer 
Inflytande än någon postkamrer. 

Ett ord ännu!, så går jag mina färde: 
Vår tids framskridande må ha sitt värde; 
Men mången tunga fins, ej bättre nu, 
Än fordom hos en stockholmsk roddarfru. 
Och som hon än är lika arg och bitter, 
Så är väl bäst hon sitter som hon sitter, 
Ty skulle alla tungor komma lös, 
Blef det en konferens, som blef famös. 



*



Slafhandeln i Brasilien. 

Årligen exporteras från de Afrikanska kusterna
till Brasilien ungefår 120,000 negrer. Af dessa
omkomma under den 2-3 månader långa resan ungefär en
tredjedel, så att sällan flera än circa 80-90,000
uppnå bestämmelseorten. Detta sorgliga resultat
förklaras lätt, då man betänker, hvad lösslitandet
från allt hvad negern är dyrbart måste moraliskt på
denne inverka och huru under sådana förhållanden
den djupaste nedslagenhet eller den förfärligaste
känslornas uppbrusning samt de kroppsliga lidandena
måste inverka på honom under öfverfarten. Man tänke
sig 2-300 sådana olyckliga sammanträngda på en yta
af fartygets hela längd och bredd, hvars höjd sällan
öfverstiger 5 fot, så packade att för hvarje person
endast finnes en qvadratyta af högst 5 fot; ja man
har ofta exempel på att qvadratytan för hvarje sådan
olycklig endast belöper sig till 4 fot och att höjden
likaledes endast utgör 4 fot. Här ligga slafvarne
packade tätt bredvid hvarandra längs fartygets
väggar och kring masterna, och hvarje plats, hvarest
ett menskligt väsende i än så obeqväm ställning kan
trängas in, blir använd. Rundt omkring fartygets sidor
finnes ungefär på halfva höjden ännu en utskjutande
afdelning anbringad, hvarpå menskliga varelser fått
sin plats. Alla äro, särdeles under den första tiden
af resan, fängslade till händer och fötter, och för
yttermera säkerhet sammanlänkade med hvarandra medelst
en lång kedja.

Man tänke sig detta tillstånd under eqvatorns glödande
hetta, eller under en rasande storm och derjemte den
ovanliga födan af bönor och kött samt vattenbrist,
som är nästan oundviklig, då hvarje den minsta plats
blifvit tagen i anspråk för att göra laddningen så rik
som möligt -- så förklaras lätt den stora dödligheten
bland negrerna. Ofta händer det att ett lik får
ligga en hel dag bland de lefvande. Vattenbristen
är den hufvudsakligaste och oftast enda orsaken till
uppresning bland negrerna. Vid ringaste tillstymmelse
till uppstudsighet aflossas gevärsskott, utan
urskillning, bland män, qvinnor och barn, och i
förtviflan falla negrerna ofta såsom rasande öfver
sina olyckskamrater.

Man må icke förglömma, att vi här icke skildra
enstaka fall, utan den vanliga ordningen ombord å
ett slafskepp, det öde som årligen drabbar 120,000
för Brasilien bestämda
negrer och att äfven vid den bäst möjliga anordning
en förlängning af resan, vore det endast för några
dagar, kan medföra de förfärligaste följder.

Stundom måste dock slaffartygen under några dagar för
ankar på redden eller i hamnen, innan vederbörande
tillåta dess laddnings utskeppning. Så snart de
förts i land blifva de inregistrerade, sedan först
en laglig afgift blifvit erlagd.

Från tullhuset föras de till slafkasernerna eller de
ställen hvarest de skola förblifva tills de finna
köpare. Dessa slafqvarter ligga allmännast nere
vid stranden och erbjuda européen en lika i ögonen
fallande som oangenäm anblick. Om vädret är vackert
sitta eller ligga dessa arma varelser, män, qvinnor
och barn, om hvarandra hela dagen på gatan utmed
väggarne till de stora byggnaderna. Anblicken af dem
är, särdeles innan de återhämtat sig efter resan,
motbjudande, och den förskämda luft, som omgifver
dem är så vidrig, att den från Europa nyss anlände
der knappast förmår uthärda. Män och qvinnor äro
nakna, med undantag af ett stycke groft tyg, som
de bära omkring höfterna. Deras lifsmedel, (mjöl,
bönor och torkadt fläsk) kokas midt på gatan i stora
kittlar. Uppfriskande frukter få de tillräckligt.

Så oangenämt detta tillstånd än synes, så är det
dock alltid bättre, än lifvet under öfverfarten,
och detta förklarar hvarföre slafvarne synas mindre
olyckliga, åtminstone hör man dem sällan klaga och
ofta uppstämma de, nedhukade omkring elden, sin
entoniga sång och låta den åtföljas af klappande
i händerna. Det enda som tycks bekymra dem är
ovissheten om deras framtida öde. Infinner sig en
köpare, så uppväcker detta höggljudd glädje och de
tränga sig fram, för att låta känna på och undersöka
sig. De anse såsom en verklig befrielse, såsom en
välgärning, om man köper dem samt följa sin nya herre
med största beredvillighet, under det deras mindre
gynnade olyckskamrater blifva bedröfvade och icke utan
afund skiljas från dem. Emellan de slafvar som anländt
med ett och samma fartyg, således gjort öfverresan
gemensamt, råder alltid en närmare förbindelse, hvars
ömsesidiga förpligtelser om vänskap och hjelpsamhet
samvetsgrannt hållas.

Vid slafvarnes försäljning tages beklagligen
deras familjförhållanden icke i betraktande, och
skilsmessan mellan föräldrar, barn och syskon gifver
ofta anledning till ljudliga utbrott af deras sorg; 
likväl visa negrerna ofta vid dylika tillfällen
en likgiltighet eller ett välde öfver sina känslor,
hvilket psykologiskt är så mycket svårförklarligare,
som de eljest visa en särdeles stor tillgifvenhet
för sina blodsförvandter.

Köparens första omsorg är att genom några
klädespersedlar uppmuntra sin nye slaf, dessutom
erhåller denne ett stort
täcke af groft ylletyg, som tjenar honom både till
kappa och sängkläde att hvila på. Under transporten
från torget till plantaget söker man förmedelst god
behandling och föda hålla dem vid godt mod, och icke
sällan observerar man plantage-egaren anlända hem
med sin trötte slaf bakom sig på hästen eller också
låtande hästen i sakta mak tåga fram. Ankommen till
plantaget börjar det tunga arbetet, hvari nykomlingen
af de äldre slafvarne undervisas.

En slafmarknad i Rio Janeiro. (Sid. 215.)

*




Några episoder ur Margaretha von Aschebergs lif.
Af Pilgrimen.


(Forts. fr. sid. 213.)

Tvänne veckor senare, då hon, enligt öflig sed
blef kyrkotagen, gjorde hon sig redo att följa sin
make till det land, der eröfraren redan slungat
krigsfacklans brand.

Med en öfvermensklig styrka tog hon farväl af moder,
anhöriga och vänner. Afskedet från sin son hade hon gömt
till sist. Inträdande i det rum, der han med sin
sköterska bodde, tog hon den späde från ammans
arm. Slutande barnet i sin famn öfverhöljde hon det
med kyssar. Nu utbröto de länge hämmade tårarne. "Gud
bevare dig, mitt barn, till kropp och själ. Kallar
han dig under din mors frånvaro, dör du lika saligt,
somnar lika sött, som om hon vore närvarande!"

Från förstugan ljöd hennes mans röst.

"Hvar är Margaretha?"

Öfverlemnande den qvidande gossen till dess amma,
aftorkade hon tårarne och öppnade dörren, då hon
mötte sin man.

"Ångrar du dig?"

"Ångra mig, hvarföre skulle jag ångra mig? Men vill
du ej ännu en gång taga afsked af ditt barn?"

"Nej, nej, jag har nog af ett afsked." 

*

En tyst öfverenskommelse, som sällan jäfvas af
erfarenheten, förmenar, att äktenskapet så småningom
förvandlar kärleken till en ljum känsla, hvars bestånd
vanligtvis hvilar på ett samfäldt intresse. Men från
denna sorgliga sanning utgjorde 
Kjell Barnekow och hans maka ett lika
sällsynt som glädjande undantag.

Margaretha hade varit gift i nio år, och var moder
till fyra barn. För tvänne år sedan förlorade hon
sin mor. År 1695, då fransmännen belägrade Brüssel,
födde hon, i ett på en aflägsen gata beläget hus,
sitt andra barn, en son. Hennes 
rum, som låg åt en inhägnad gård, hade just
till följe af sin isolerade belägenhet blifvit
valdt till sjukrum; men oaktadt allt menskligt
bemödande kunde dock ej larmet af krigets åskor
derifrån utestängas. Utan ens ett qväfdt klagoljud,
uthärdade hon i sina plågor, hvarje minut fruktande,
att hennes make hade fallit eller skulle falla för ett
af de skott hvars eko nådde hennes öron, och när han
några timmar senare trädde in i sin dammhöljda rock,
med svettdropparne haglande utför panna och kinder,
men frisk, sund och helbregda knäföll vid sin
makas bädd, välsignande henne, välsignande barnet,
glömde hon sitt lidande, sin oro och sina farhågor,
men hvad hon icke glömde, var att till Gud frambära
sitt varma och vördnadsfulla tackoffer.

Icke vågande att i ett annat land antaga en amma,
beslöt den raska modern, något den tiden för ett
förnämt fruntimmer nästan oerhördt, att vid eget
bröst sjelf nära sitt barn. Ifrån Sverige hade hon
fört med sig en gammal trotjenarinna, till hvilken
hon, när hon stadd i fromma ärenden gick ut i staden,
öfverlemnade sin son. Under denna tid tog Margaretha
undervisning af de läkare, som praktiserade i enskilta
hus, i konsten att sköta sjuka och förbinda sår; 
noggrannt återvände hon alltid före de timmar, då hennes
man brukade infinna sig i hemmet. Hans beqvämlighet
och trefnad togo i första rummet hennes tankar i
anspråk.

Då hon återvände till fäderneslandet började
ekonomiska svårigheter att störa de båda makarnas
lugn. Hennes man, som saknade all affärsvana, visste
blott att, då bekymren stodo för dörren, öfverlemna
sig åt en häftig oro, utan förmåga att uttänka något
medel till deras öfvervinnande. Han hade äfven i detta
hänseende funnit i sin maka en stödjande vän och en
klok rådgifverska. Hon gjorde många besparingar och
inskränkningar för sig och sina barn, på det att han
aldrig skulle behöfva afstå från sina lefnadsvanor
och de små njutningar, som göra ett behagligt afbrott
i hvardagslifvets prosa.

Barnekow hade en massa af fastigheter, hvilka han dels
ärft, dels oförsigtigt tillhandlat sig, men han var
tillika mycket tryckt af skulder och hans affärer
högst invecklade.

Som bekant är, blef Carl XII vid början af sin
regering anfallen af trenne fiendtliga makter. I de
första dagarne af Augusti hade han afslutat en med
Danmark ärorik fred, då nya hotelser snart skulle
möta honom.

För att icke vistas allt för långt från
krigsskådeplatsen, hade grefvinnan Barnekow under
sommarens lopp uppehållit sig på en af sin mans många
egendomar, Rosendal, i trakten af Helsingborg. Nämnde
år, den 30 April, hade hennes yngsta dotter gjort
sitt inträde i verlden. Det var en oändligt vacker
sommar. Egendomen låg så täckt och fridfullt belägen
i en skogslund. I fulla drag njöt Margaretha af
årstidens behag; nu sjelf fullkomligt frisk, omgifven
af sina fyra lefvande barn, -- (en son, helt späd,
hade aflidit) -- hade hon icke under lång tid känt sig
så glad och upprymd. Endast en stark oöfvervinnelig
längtan efter hennes man, som med utmärkelse deltagit
i det nyss afslutade danska kriget, lät henne stundom
förlora sitt lynnes jemnvigt.

En lördagsafton, då hon just var i begrepp att med
sig hålla en sträng sjelfpröfning, kom den sexårige
lille Christian hastigt inspringande till sin moder.

"Söta mor, söta mor! Söta far kommer!"

Margaretha gick ut på gårdsplanen.

"Stanna!" befallde öfverste Barnekow sin kusk.

Slående upp vagnsdörren kastade han sig ur vagnen,
slutande sin maka i sina armar.

Tryckt intill hans hjerta, sade hon med låg,
vibrerande stämma:

"Hvad jag längtat ... ja, sällan har jag längtat
så. Gudskelof att jag har dig frisk och sund
tillbaka."

Arm i arm, åtföljda af hela barnskaran, gingo makarne
in i boningshuset.

Sedan fadren jollrat med sina små, tillåtit dem
undersöka innehållet af sina fickor, samt gjort
bekantskap med den sistfödda, tog han åter igen sin
hustrus arm och satte sig med henne i en skuggrik
berså i den ena af de båda trädgårdarne, som omgåfvo
herregården. Nu först förmärkte hon ett uttryck af
melankoli i hans sköna, svärmiska ögon; hon visste
att detta uttryck hade vanligtvis föga eller intet
att betyda och gjorde således hvarken högt eller inom
sig någon anmärkning.

"Ryssland har förklarat Sverige krig och vid början
af hösten är svenska arméen färdig till uppbrott."

Utan att förändra min, tog hon af sitt finger den
ring, som hon på sin bröllopsdag före vigseln fått
af sin brudgum. Förande ringen emot hans ögon, vände
hon den så, att inskriften blef synlig.

Skämtande sade han:

"Jag undrar om någon qvinna i Svea land så ofta
erinrar sig sina vigsel-löften."

"Illa om ej så vore", svarade Margaretha. "Jag följer
dig äfven nu, ja, till och med vore det emot din
vilja. Väl sannt, att jag, då jag 1694 gaf mig ut
på långtåg hade blott ett barn; nu har jag fyra, men
syster Nora lefver och hon vägrar icke, det vet jag,
att äfven nu taga dem i sin vård,"

"Jag gör icke motstånd", svarade han med en varm
kyss. "Kunglig Majestät", fortfor han, "har åt
mig anförtrott en hederspost. Du känner, att ett
regemente, som går
och gäller under namn af "prestdragonerna", emedan det
blifvit uppsatt af skånska presterskapet, finnes till;
han har åt mig öfverlemnat detsamma, med vilkor att
jag å min sida skulle förbinda mig, att komplettera
det med 211, till häst och mundering fullt rustade
män ..."

"Och detta har du gått in på?"

"Icke anstod det mig att neka min konung hvad han af
mig begärde."

Nu förstod Margaretha, att det var denna opåräknade
utgift, som bekymrade honom. Som en elektrisk ström
spred hans oro sig äfven till hennes bröst. Att möta
honom med en förebråelse i hänseende till detta,
enligt hennes tanke, förhastade steg, var oförenligt
med hennes karakter. Löftet var gifvet; det måste
infrias.

"Jag har", yttrade hon, "åtskilliga smycken, hvilka
jag dels fick af dig som fästmö, dels som gift,
äfven flera nipper, som jag både fått af och ärft
efter min mor ... allt detta är ditt."

"Min högsinnade Margaretha förnekar sig aldrig. Men
för närvarande vill jag ej begagna mig af ditt
ädelmodiga anbud och hoppas jag kunna reda mig det
förutan; men den dag torde nog komma, då jag nödgas
begagna mig af dina dyrbarheter."

Efter en paus fortsatte han:

"Det är således ditt fulla allvar, att följa mig till Liffland?"

"Ja, endast död eller sjukdom skulle kunna hindra
mig derifrån."

"Så följ mig då i Guds namn, du trogna qvinna!"

Det återstående af aftonen tillbringade de tillsammans
med sina barn.

*

Tvänne dagar derefter sade han sig vara nödsakad
företaga en affärsresa. Vid afskedet slöt han
Margaretha hårdt till sitt bröst. En tår föll på
hennes kind.

"Detta är ingen affärsresa!" utropade hon förskräckt.

"Jo, så är det, Margaretha, om några dagar är jag tillbaka."

Hastigt sköt han henne ifrån sig och hastade ur
rummet, kastande sig i kaleschen.

I sträckande fart rullade vagnen bort och snart
försvann den ur hennes åsyn.

Den sällan henne missledande instinkten förde henne
in i mannens enskilta rum. På hans bord låg ett bref
med utanskrift: "Till min högt ärade, älskade Maka".

Hon var ej sen att bryta denna skrifvelse.

"Käraste hustru!

Sanningen måste ohöljd framträda, men icke förr än
jag är borta, ty att muntligen säga dig den står icke
min makt. Jag ville ej blottställa mig för obehaget
att möta dina böner med ett vägrande svar. En duell
betraktas af mig som en hederssak, af dig som 
en synd ..."

Här föll biljetten ur Margarethas hand. Men snart,
sansande sig, läste hon det som följde:

"Den befordran, som konungen tillerkänt mig, har
väckt afund. Öfverstelöjtnant D., som anser sig
förbigången, har utmanat mig. Duellen kommer att
försiggå i närheten af Helsingör. Jag har utan att
blekna sett fienden i ansigtet, men nu ...

Farväl, älskade maka; farväl, dyra kära barn, ännu
dyrare genom den moder, som mig dem gifvit!

I lif och död

 din älskande make 
 K. C. Barnekow."

Beslut och handling är ett hos qvinnan, men nu
dröjde handlingen några timmar efter beslutet. Hon
måste beställa om sitt hus innan hon lemnade det i
sina tjenares händer. Anbefallande sina barn i Guds
beskydd reste Margaretha följande morgon öfver till
Seland och landsteg i närheten af en by, hvars namn
hon funnit antecknadt i sin mans almanacha.

*

Till följe af ett i axeln lindrigt sår låg Kjell
Barnekow på sin bädd, som var tillredd i en koja
på Selands kust i närheten af staden Helsingör.


Sakta öppnades dörren och hans trognaste vän steg
in. Vid sängen satt en ung man, hvars anletsdrag voro
Margaretha väl bekanta.

"Ni här, grefvinna, huru vet ni ..."

"Skulle ej en hustru veta hvad som drabbar hennes man?"

Kapten K., lemnande henne sin plats, drog sig på ett
kort afstånd vördnadsfullt tillbaka.

Lutande sig öfver sin man vidrörde hon hans panna
med en kyss.

Han slog upp ögonen.

"Hvilken ... god ande ... har ... antagit min 
hustrus ... skepnad? ... Kapten K. var här ... nyss."

"Han är här ännu", svarade Margaretha.

"Hennes ... röst ...?"

"Kjell, det är jag ... det är Margaretha." Hon fattade
hans hand. "Jag fick ditt bref och reste, så fort,
som tiden det medgaf ..."

Allt som hon talade klarnade hans tankegång. Han
försökte trycka hennes hand, men den föll tillbaka
på täcket.

"Du är dig lik ... bed kaptenen berätta ... Säg
henne att det ej är farligt."

"Öfverste Barnekow", inföll kaptenen, "hvilken,
som utmanad, skulle börja kämpaleken, stötte
sitt svärd emot jorden, hvilken rörelse uppretade
öfverstelöjtnant D.; värjan i dess hand blef ej längre
orörlig, han träffade venstra axeln; blodförlusten
har varit ymnig och utmattat öfversten, men läkaren,
som jag hitkallat, försäkrar att det är blott en rispa
och att öfversten snart är fullkomligt återställd ..."

"Öfverstelöjtnant D.?"

"Är oskadad; men man vet, att dueller äro förbjudna,
och ligger det makt uppå, att händelsen omsorgsfullt
döljes."

"Haf tack, hjertlig tack, för er omsorg om min man; nu
är det jag, som aflöser er vid hans säng; återkommer
läkaren, som ni haft godheten kalla?"

"Ja, innan aftonen är han här?"

Djupt bugande sig gick kapten K. sakta ur rummet.

"Ja, nog gjorde du väl, att du kom; men barnen,
de stackars barnen."

"Hvarför beklaga dem? När jag reste voro de friska
och raska."

"För min skull ha' de förlorat sin andel i dig."

"Du och de äga gemensamma anspråk på mig. Der jag
bäst behöfves, der stannar jag."

Som icke mera än en enda säng fanns i detta eländiga
näste, måste hon tillreda sitt läger på ett af några
halfruttna plankor lagdt golf; det oaktadt uppstod
hon hvar morgon från sin bädd med samma friska mod,
som hade hon hvilat på en eiderdunsbädd.

Innan kort var blessyren läkt. Makarne återvände till
Sverige. Samma höst följde denna utomordentliga qvinna
sin man till nya och för dem okända nejder. Hon gick
ombord på ett fartyg, som styrde samma kurs som de
aftagande trupperna. Efter en stormig sjöresa landade
hon på Estländska kusten, stark, nu som alltid,
genom Guds bistånd och sin egen fasta viljas kraft.

*

Den 20 Novemberdagen 1700 satt Margaretha i sin i
staden Narwa inskränkta bostad. Nyss hade hon tagit
afsked af sin make. Hennes läppar voro ännu varma af
hans kyss ... kanske den sista.

Hon visste, att i dag, i närheten af dessa murar,
skulle en strid emellan svenskarnes af 8000 lilla
och ryssarnes af 80,000 man starka här utkämpas på
lif och död. Aldrig hade hon klarare än i denna stund
förstått hvad ordet ångest hade att betyda. Det var
icke blott för sin makes lif hon fruktade, hon bäfvade
för sin konungs, sina landsmäns öde; ty en seger öfver
ryssarne nu föreföll henne såsom en af dessa många
sagor, som hon hört i sina barnaår. Aldrig overksam
var hon det icke heller i detta ögonblick, då hon
af gammalt linne beredde charpi för de många, som
troligen snart blefvo i behof deraf; hennes snabbt
ilande tankar flögo öfver hafvet till de kanske
snart faderlösa barnen och åter tillbaka till det
nära intill liggande stridsfältet.

En frisk och klar morgon hade vederqvickt hennes
förut nedstämda sinne, men vid middagstiden betäcktes
himmelen af tjocka snömoln, då kort derefter ett
hastigt snöfall, åtföljdt af orkanlika väderilar
bortgömde solen och var liksom ett hotande förebud
till den på detta fältslag olyckliga upplösning.

Nu började skottvexlingen, öfverröstande elementernas
dånande musik. Hon lade ansigtet emot fönsterrutan,
men kunde ej skönja ett enda redigt föremål. Hastigt
skingrades molnen, solen trädde fram ur sin
förklädnad, och snön föll mindre ymnigt. Nu sällade
sig ett annat ljus till det, som utströmmade från
dagens stjerna, elden från stridsfältet.

"Här är mig alldeles för qvaft, här är mig ej godt
att vara. Jag måste dit bort."

Begagnande sig af ett pelsbebrämadt plagg, som hennes
make nyss skänkt henne, omgaf hon sitt sköna hufvud
med en väderhufva och var nog djerf, att taga vägen
åt stridsfältet.

Knappast hade hon gått några steg förrän hon mötte
tvänne svenskar, henne bekanta från flydda tider,
krigskommissarien *** samt regementspastor **.

"Men, fru grefvinna", sade den förre, "jag är högst
bestört öfver detta oväntade möte ... Ett fruntimmer
vågar sig ensam ut i detta tumult!"

"Jag tycker mig ej hafva något hvarken att vinna eller
förlora. Om jag ej visste fara vara å färde, skulle
både mina ögon och öron hafva sagt mig det -- och då
kan det vara lika så bra, att se dem midt i ansigtet.

"Nå väl", inföll prestmannen, "om fru grefvinnan
bestiger den här höjden, så uppfylles er önskan, ty
der har ni en fullkomlig öfverblick af detta stora
sorgespel."

Från den höjd, der hon stod, bevittnade hon för
första gången en vapenstrid; hennes öron var nära
att sönderpressas; hela nejden var upplyst, såsom
vid den grannaste illumination. Menniskorna stupade
som flugor; att fienden bringades i oordning och
svenskarne segrande framträngde hade hon förmärkt, om
än icke förenämnde båda herrar derom upplyst henne.

Väl hade Margaretha hört sin mor tala om aningar,
dock aldrig sjelf deraf haft någon erfarenhet; men
nu tyckte hon sig i djupet af sitt hjerta höra en
röst mana:

"Gå hem, gå hem!"

"Mitt hem är långt borta", var den motsägande tanke
sorn uppstod hos henne.

"Gå, gå!" återtog den varnande rösten.

I allmänhet otillgänglig för hvarje tillstymmelse
till fruktan och rädsla kunde hon nu ej värja sig
för en rörelse deraf.

"Jag måste hem", sade hon slutligen.

"Icke får ni gå allena", förklarade krigskommissarien,
"vi följa er."

Beledsagad af de båda herrarne upphann hon det lilla
anspråkslösa huset, beläget invid kyrkan. Tackande
dem förbindligt, tillade hon:

"Nu skulle ensamheten vara mig kär."

Allena vorden satte hon sig vid fönstret. Timme efter
timme ilade undan; eldarne blefvo mattare; slutligen
upphörde de alldeles, då allt vardt tyst. Det blef slut 
på den striden, den dagen, men följderna de ,.. de återstodo.

Nu infann sig, till följe af årstiden och den långt
framskridna dagen, ett ogenomträngligt mörker. Men
icke desto mindre satte hon sig vid fönstret. Genom
glasrutan tyckte hon sig skönja en stor, mörk, rörlig
massa; den kom allt närmare, då den slutligen stannade
vid porten af huset.

Hon sprang ut och medelst sin själs blick, som var
skarpare än det kroppsliga ögats, igenkände hon sin
make, liggande utsträckt på en bår.

Icke ett ord, ett ljud eller en klagan. Hon kastade
upp porten, beredande rum för bärarne.

Nu tilltalade henne en bekant röst; det var en af
hennes mans officerare.

"Fru grefvinna, var vid god tröst. Han är icke död,
han lefver."

"Ännu?"



"Jag hoppas länge."

Störtande i förväg in i rummet, lade hon en kudde på
en ranglig soffa, i det hon bad: "Var god lägg honom
der, tills jag hinner reda till hans bädd."

Skyndsamt tände hon ljus.

"Hjelp mig, herr löjtnant!"

Rifvande af honom den blodiga genomskjutna rocken
förskräcktes hon vid anblicken af det starka
blodflödet och de djupa såren.

Bärarne började ropa på betalning.

Kastande en skinnpung, innehållande landets mynt,
till dem ropade hon:

"Tag det."

"Det går icke så an heller", menade löjtnanten och
tog pungen, då han med urskilning betalade dem för
sitt besvär.

"Se, han är sanslös ... men hans hjerta slår ... 
gudskelof, herr löjtnant, af barmhertighet,
skaffa hit en läkare."'

"Fara värdt att han icke kommer att transporteras
till lazarettet."

"Nej, det medgifver jag icke på några vilkor.

"Nå väl, jag skall göra hvad jag kan; jag går genast."

Det linneskaf hon beredt, kom väl till
pass. Bibehållande sin sinnesnärvaro lemnade hon sin
man allt det biträde hvaraf hon var mäktig.

Smärtan har ock sin tidräkning, och föreföllo henne
minuterna långa som timmar. Ändtligen ankom -- efter
den vanliga tidräkningen, ganska snart -- en läkare,
som med vänlig och fryntlig uppsyn erbjöd sin hjelp.

"Ni kommer, som vore ni -- det ni också är -- sänd från
himmelen. O, tag honom om hand, medan jag tillreder
hans bädd."

Ägande förmåga till allt hvad hon ville, äfven att
betjena sig sjelf när så behöfdes, förvandlade hon
genast orden i gerning.

Slutligen återfick han sansen. Hon stod så att hon
skymdes af doktorns voluminösa figur.

Med en svag, men ej svagare röst än hon kunde höra
den, inföll han:

"Min hustru?"

"Här är hon", svarade Margaretha och stod vid hans sida.

Förande handen emot den illa sårade höften, hviskade han:

"Jag har fått bud efter mig."

Hela natten vakade läkaren och makan vid hans bädd.

Tillståndet var betänkligt, men doktor Z., som ansåg
en osanning som gagnar, mera lämplig än den sanning,
som onödigtvis bringar oss oro och sorg, tvekade icke
att underhälla den unga grefvinnans mod.

"På Guds makt blir han återställd och skulle han
icke", tillade han skämtande, "kunna röra sig i
dansen med samma lätthet, som förr, så betyder det
ju ingenting?"

Margaretha vågade ej fästa sig vid något hopp, men hon
trodde med tillförsigt, att korset, till utseendet
skrofligt och motbjudande, inneslöt inom sig en
välsignelsebringande kraft, som alltid välgörande
inverkade på hvar och en, som fick det på sin del.

Slutligen frågade hon:

"Utan tvifvel hafva ryssarne segrat?"

Barnekow hörde hennes fråga och svarade:

"Vi hafva segrat ... tacka Gud!!

Och den fromma, fosterländska qvinnan hopknäppte
sina händer och tackade Gud af uppriktigt hjerta --
fastän detta hjerta var nära att brista.

*

Följande morgon trängde klockornas ljud ända in i det
lilla hus der en af de krigare, som lemnat sin tribut
af sitt mod och sitt blod för den ärorika segern vid
Narwa, låg på sin plågobädd.

"Det ringer, kanske begrafves några af gårdagens offer?"

"Man sjunger Te-de-um öfver den undransvärda segern."

"Skall icke äfven du sjunga?"

"Jag ... jag sjunger i mitt hjerta ..."

"Du har en skön röst ... Gud har ej gifvit dig den
för intet ... uppstäm den till hans lof ... jag
vill höra din röst ..."

Och hon sjöng:

"Vår Gud är oss en väldig borg" etc.

Han tillslöt sina ögon, under det att hans läppar
drogo sig till ett mildt leende.

"Jag säger dig, Margaretha, att när det blir så när,
vill jag dö vid din sång."

"Jag hoppas, att du öfverlefver mig, min älskade ..."

"Nej, du, min maka, öfverlefver mig och väl är det."

Det var sällan tårarnes lisa förunnades henne,
men nu hade hon kunnat gråta; dock var hon
förbjuden af doktorn att visa ringaste tecken till
sinnesrörelse. Förande händerna mot sitt bröst,
undertryckte hon med våld sin rörelse.

"Hvarföre ser jag ej till den unga tjenarinnan."

"Derför att jag ej behöfver henne."

Inom sig sade hon:

"Jag har intet, att aflöna henne med."

Med en tviflande åtbörd såg han på henne.

En timme senare inträdde en oväntad gäst, och denne
gäst var -- konungen.

*

Det var första gången grefvinnan Margaretha Barnekow
befann sig i samma rum som Carl XII. Oaktadt hennes
djupa bedröfvelse erfor hon dock en rörelse af glädje
vid hans inträde.

Den konungslige, adertonårige ynglingen yttrade:

"Nyss har jag tackat Herran för den seger han mig
förlänat. Nu vill jag tacka min tappre Barnekow för
hvar bloddroppa, han offrat för sin konung och sitt
land. Huru står det till, öfverste Barnekow?"

"När en sådan ära mig så oförskyldt bevisas, borde
det stå väl till."

Konungen log.

"Jag hör, fru grefvinna, att ni icke tillhör de
fruntimmer, som skakas vid första vindpust, och
passar ni, att vara en krigares maka ... skulle
Herran en dag -- som jag dock hoppas är långt borta --
beskära mig med en maka, skulle jag önska henne ett
sådant sinnelag ..."

Hvem vågar förtänka denna unga qvinna, om hon kände
sitt bröst vidgas vid ett loford från de konungsliga
läppar, som aldrig ljugit och aldrig smickrat.

"Ja", inföll den sjuke, hvars sköna ögon lifvades vid
konungens ord, "hon är mera värd, än alla verldens
skatter sammanräknade."

Carl satte sig vid sängen, talande med hänförelse om
den stora segern.

"Denna seger", svarade Barnekow, "är en diamant i
Ers Majestäts krona, som icke har och troligen aldrig
får sin make ..."

"Säg icke så, min käre Barnekow, och skulle så vara,
säger jag i all ödmjukhet: Icke mig, utan Herran
allena äran."

Han steg upp.

"Gud vare med eder, min öfverste, det skulle vara mig
en hjertans lust att höra, att ni snart blefve frisk
igen. Jag tycker mycket om det regemente ni anför,
måtte det kunna bibehålla sig ..."

"Det fägnar mig Ers Majestät; jag må bli frisk,
eller ej, så har i alla händelser en stor hugnad
tillskyndats mig genom Ers Majestäts nådiga besök."

Margaretha följde den höge gästen utom sin port,
då han ur sin rockficka upptog en börs.

"Nu måste penningar om någonsin vara af nöden, och
hvar och en känner, att er hederlige man icke förstår
att hålla på styfvern."

"Men hans hustru gör det så mycket mer", småskrattade hon.

"Ni har säkert ej mer än att denna kan väl behöfvas",
han visade på börsen, "ty under förhanden varande
omständigheter tarfvas mycket i detta främmande
land."

"Ers Majestät har kommit sanningen nära."

Hon ville kyssa hans hand.

Läggande sina händer på ryggen återtog han: 

"Sådant der, fru grefvinna, är under er värdighet att 
bevisa en man, vore denne man än eder konung. Farväl;
Gud återskänke er, mig, arméen och fäderneslandet,
eder make frisk och sund, och hoppas jag att Herran
hör våra gemensamma böner.

*

En dag sade Barnekow till sin maka:

"Blott jag finge bestiga gränsen af mitt älskade
Skåne och se mina barn, blefve jag frisk igen --
och skall jag dö, vill jag dö der."

"En så lång sjöresa denna årstid och så svag, som du är ..."

"Det blefve besvärligt för dig."

"Tala aldrig om mig, men låt oss fråga din doktor."

Barnekow hade lemnat sängen och sade sig vara
betydligt bättre."

Några dagar sednare rådfrågades doktorn.

"Om ni tilltror er äga styrka, fru grefvinna, att
med en så svag och sjuk person företaga, helst denna
årstid, en så högst besvärlig sjöresa tillstyrker
jag den -- han kan dö af hemlängtan ..."

"Men", invände hon, "han kan ock dö under sjöresan."

"Möjligt."

Hon teg en lång stund. Slutligen sade hon:

"Det må bära eller brista, men jag trotsar allt,
för att gå hans önskan till mötes."

Något af det guld, som Carl XII förärat henne, var
qvar, men sedan dess hade hon haft många utgifter. De
dyrbarheter hon en gång erbjudit sin man hade hon
ännu ej föryttrat. Större delen af dessa nipper
hade hennes syster tagit i sitt förvar, en tjock
präktig guldkedja, jemte ett par med rosenstenar
infattade örhängen hade hon tagit med sig, i händelse
af uppkommande oundvikliga behof. Både kedjan och
örhängena försålde hon till en i Narwa boende rik
dam, och en af de sista novemberdagarne gick hon med
sin sjuke make ombord på ett till Calmar destineradt
fartyg.

*

Den 18 December 1700 landade vid Calmar redd ett
från Finland kommet fartyg med tvänne passagerare, en
man och en qvinna af högre börd. Han liknade snarare
skuggan af en menniska, än en menniska med kött och
blod.

Med bedjande blickar och några silfvermynt
i sin hand vände sig hans följeslagerska till
besättningen. Tvänne karlar buro honom från fartyget
i en båt och rodde de båda makarne i land. En
vagn anskaffades, som förde dem till stadens
gästgifvargård.

Knappast hade mannen intagit sin bädd förr än han
profetiskt yttrade:

"Sverige fick jag se ... men min födelsebygd och mina
barn får jag aldrig se -- på jorden."

"Du talar så raskt."

"Vet du icke att lågan alltid flammar upp, kort
innan utslocknandet ... Men innan dess måste jag
tala ..."

"Säg först", afbröt ångestfullt Margaretha, "om du
skiljes hädan i förtröstan på Guds barmhertighet."

"Ja, på hans barmhertighet ... Gerna hade jag velat
lefva ... ack, jag har så mycket, som håller mig qvar."

"Men du är nöjd med Guds vilja?"

"Ske hans vilja!"

"Regementet, mitt regemente."

"Hvad menar du dermed?"

"Att min maka skall ... fylla de förbindelser jag
iklädt mig. Om du ger mig detta löfte, förljufvar du
min sista timme."

"Om jag kan ... och jag lofvar, att göra allt,
för att kunna det."

"Våra barn."

"Dem skall jag försöka uppfostra i tukt och Herrans
förmaning, samt tala om för dem huru kär jag höll
deras fader och lära dem älska och vörda hans minne."

Det kostade ej Margaretha ringa ansträngning, att
med sin vanliga röst uttala dessa ord.

"Ja, helsa dem, de älskade söta barnen! Och hvar gång
de äro frestade att begå något fel, så säg dem att
jag i mina sista stunder, jag, deras fader, ber dem
genom dig, deras moder, akta sig för synd, akta sig
för olydnad emot Gud och menniskor. Och nu farväl,
du min oförlikneliga maka ... ditt löfte höll du
... du har älskat mig i lust och nöd ... Sjung
... för mig ... jag vill dö ... vid din sång."

Lutande sig öfver honom tryckte hon sina varma läppar
till hans kalla mun, hviskande:

"Jag ville ... men jag kan ej."

"Ännu en kyss ... ännu en ..."

Och var det som om, med hennes sista kyss, hans ande
flytt från jorden.

"Det är förbi!" utropade hon, famnande ett lik. Men
derefter gled hon ned vid sängen då hon föll på sina
knä'n.

Ett lätt buller kom henne att vända sig om.

Nu först infann sig den tillkallade läkaren.

"För sent, för sent!" utropade hon, "nu behöfver jag
er ej."

"Jo, kanske mera nu än förut ... ni behöfver stöd."

"Mitt stöd är der", hon höjde handen mot himmelen.

"Men ni är ensam i en främmande stad ... ensam med
ett lik ... mycket måste uträttas ..."

"Ack ja, sköt om det jordiska och tag hvad jag har
... och lemna mig allena med honom och -- Gud",
tillade hon med en sönderslitande ton, räckande
läkaren sin lilla kassa. Och nu, sedan främlingen
aflägsnat sig, utbrast hon:

"Herre, Herre har du förskjutit mig?"

*

En mörk vinterqväll i slutet af December satt
grefvinnan Makeléer på det inom hus upplysta, men
ödsliga Vidsköfle, en af den aflidnes ståtligaste
egendomar.

Omgifven af sina små sorgklädda systerbarn svarade hon
tankspridt på deras oskuldsfulla frågor om döden,
grafven och den bortgångne fadern. Hennes svar
öfverröstades af en ankommande vagn.

Hon skyndade att emottaga sin sörjande syster, som,
beledsagad af sin svåger, general Makeléer, hvilken i
Calmar hemtat sin svägerska, nu anlände till det hem,
der hon tillbringat de första lyckliga åren af sitt
äktenskap.

Vid åsynen af sina barn, det yngsta på ammans arm,
fällde hon de första tårar, hvilka sedan hennes mans
frånfälle runnit öfver hennes kinder.

De trenne äldsta trängde sig omkring henne.

"Pappa död ... far död ... pappa död", ropade de
om hvarandra.

"Ja, han är död", svarade hon bittert gråtande.

"Vi få ej se honom?" frågade Christian som, lindande
sina armar kring hennes hals, gret med henne.

"J fån se hans svarta kista, der han ligger och
sofver så godt. Han bad mig helsa eder, och bad er,
att hvar gång ni frestas göra Gud emot, minnas, att
han genom mig bedt eder akta er för allt som är ondt
och syndigt."

Christian tog sin bror och syster i hvardera handen.

"Aldrig skola vi glömma detta."

"Aldrig, aldrig", svarade hans små syskon.

*


III. 
Enkan.


Ett halft år sednare, och den djupa sorgdrägten var
enda synliga tecknet till en förlust öfver hvilken
hennes hjerta ännu fällde tårar. De som dömde efter
skenet föreställde sig, att grefvinnan Barnekow dränkt
sin sorg i glömskans flod. Flera skånska ädlingar
inväntade med otålighet enkårets slut. Men hade de
haft ens det aflägsnaste begrepp om hennes verkliga
sinnesstämning, skulle deras förhoppningar sjunkit
i samma ögonblick de uppstigit.

Vi sågo henne sist i det ögonblick då hon efter en
längre bortovaro återvände till sina barn, ej förande
annat med 
sig, än deras faders stoft och hans sista
helsningar. Vi återfinna henne nu såsom chef för sin
aflidne mans regemente, som hon, så vidt sig göra
lät, förbundit sig att komplettera och aflöna. En
öfverste i qvinlig drägt, hvilken underbar syn! Enligt
öflig plägsed emottog hon uppvaktningar af sina
officerare. Det var vackert, att se den vördnadsfulla
hyllning, som de mangrant egnade henne. Icke ett
leende krusade deras läppar, icke en hviskning
förmärktes dem emellan; icke ens en tvetydig min,
för hvilka obehag hvarje annat fruntimmer under slika
förhållanden varit blottställd. Men äfven till andra
värf sträckte sig hennes omsorger. Tidigt på våren, då
sjöfarten öppnades, företog hon en resa till Pommern,
tagande kännedom af de egendomar hennes man der i
lifstiden innehaft. Hon anförtrodde dem åt nitiska
och rättsinniga förvaltare, som sakkunniga personer
åt henne utsågo. Hennes äldsta söner, hvilkas första
undervisning hon sjelf bestridde, följde henne ofta på
hennes resor. Hon tog dem med sig på fält och ängar,
talande med dem om Guds godhet och allmakt. Hon tog
tiden i akt, bortsof icke de långa sommarmorgnarne,
bortslösade ej dagarne på dinéer och supéer och var
aldrig sysslolös; när händerna hvilade, arbetade
tankarne, och ända till sin åldersqväll utmärkte
hon sig genom en rastlös verksamhet.

Oaktadt hennes indragna lefnadssätt höll hon ett
gästfritt hus; hvar och en hade utan någon formlig
bjudning der tillträde, blef hjertligt emottagen och
undfägnad med husmanskost.

Margaretha von Ascheberg var, utan att äga det
ringaste begrepp om vår tids nyskapade ord, 
en emanciperad qvinna. Hon var det icke hvarken 
af förakt för verldens omdöme eller för att göra sig
bemärkt. Hon gick dit hon trodde Gud sändt henne,
arbetande i de olika vingårdar, i hvilka hon tid efter
annan blifvit försatt. Icke sökande menniskopris, icke
heller fruktande deras domslut, var hennes gudsfruktan
hennes lifs andedrägt, och med den djupt rotad i sin
själ vandrade hon obekymrad framåt sin kallelses väg.

*

I vissa hänseenden egnade grefvinnan Barnekow sitt
regemente större omtanka, än någon annan chef. Vid
tillsättandet af officerare -- en rättighet, som var
hennes man förbehållen och hvilken äfven hon utöfvade
-- gjorde hon sig i främsta rummet underrättad
om dessa mäns moraliska värde och den
som ett sådant tillerkändes, så framt
andra för en krigare erforderliga egenskaper
dermed förenades, anmältes alltid af henne till
erhållande af kunglig fullmakt.

Till följe af ett dödsfall uppkom en vakans
inom regementet. En sqvadronschef
skulle tillsättas och hade hon tänkt, att
till den lediga platsen anmäla äldste löjtnanten
vid sqvadronen, men samma dag berättades med
anspråk på trovärdighet, att besagde löjtnant
hemkommit drucken från ett gästabud samt
under sin sinnesyra förfördelat sin värd. Hennes
sagesman tillade, att det icke var första gången
han gjort sig skyldig till en dylik förseelse.
Genast afstod hon från sitt beslut, anmälande en
annan ung subalternofficer tjenande vid ett skånskt
regemente. Hans namn var Buchwaldt och var af
tysk härkomst och brorson till öfverstlöjtnant
Buchwaldt vid ståndsdragonerna, (namnet på
ofvannämnde regemente) personligen känd af
henne, och icke allenast skicklig i sitt yrke, utan
i allmänhet högaktad för sina redbara grundsatser
och rena seder.

Kort derefter emottog hon ett bref, hvars utanskrift
var af Buchwaldts hand.

För ögonblicket upptagen af vigtigare bestyr uppsköt
hon att bryta det, föreställande sig att det endast
innehöll en tacksägelse. Mot aftonen frågade lille
Christian:

"Skall ej söta mor bryta det der brefvet?"

"Jo, det är sannt."

Hon bröt det och läste följande:

 "Högvälborna fru grefvinna!

"Ett ordspråk, beklagligen allt för sannt, säger:
man är sig sjelf närmast, och har äfven jag hyllat
samma grundsats.
Som löjtnant Stjernvall är mig fullkomligt obekant,
tänkte jag gudnås icke på honom, men så mycket mera
på mig sjelf, då jag på fru grefvinnans gunstiga
förord utnämndes till ryttmästare med sqvadron vid
Ståndsdragonerna. Jag försörjer en gammal moder och
var således denna befordran mig lika behöflig, som
välkommen.

"I går sade man mig, att Stjernvall, sjuk till kropp
och själ, befinner sig i Malmö. Att genast
resa till honom var min första tanke, men en
kamrat afrådde mig derifrån, fruktande att min
närvaro, under det svaghetstillstånd i hvilket
han nu är försatt, skulle snarare skada än gagna
honom. Fru grefvinnans menniskokärlek är allmänt
bekant och i stöd häraf har jag ansett det vara min
pligt, att underrätta er om den unge mannens
tryckande belägenhet. 

"Något vidare är icke att tillägga. 

Har äran framlefva.

 Med djupaste vördnad
 fru grefvinnans
 ödmjukaste tjenare
 H. F. Buchwaldt."

Klockan hade redan slagit 10, men det oaktadt sade hon
genast till om förspänning, och inom ett qvart
satt hon i vagnen och reste hela natten, så att hon
tidigt andra morgonen anlände till Malmö.

I ett litet rum på stadens gästgifvargård låg en ung
man, hvars utseende häntydde på ett häftigt kropps-
och själslidande. För stunden var han allena; utan
att sofva låg han med tillslutna ögon.

Hans uppasserska inträdde.

"Ett fruntimmer är här, som ber att få tala vid
löjtnanten."

"Ett fruntimmer, hvad vill hon?"

"Får hon komma in?"

Han hann ej svara förrän dörren gled upp och
grefvinnan Barnekow steg öfver tröskeln.

Hon gick fram till sängen, läggande sin hand på hans arm.

"Löjtnant Stjernvall, en vän kommer till er."

"Min vän", upprepade han, sarkastiskt tilläggande
"det har ni bevisat er vara, fru grefvinna."

Med en imponerande röst, svarade Margaretha:

"Unge man, jag har icke handlat af ovilja mot er
person, endast af öfvertygelse; när ni blir frisk
skall jag närmare förklara mig. Låt nu all stolthet
fara, och tro mig när jag säger, att jag kommer till
er, som er sanna vän."

Hon stannade qvar, som hans sjuksköterska, lyckades
vinna hans förtroende; och hon fann, att själen var
sjukare än kroppen: han var fästad vid en fattig
flicka, som, om han erhållit den löneförhöjning, han
väntat, skulle blifvit hans maka. Sjukdom och motgång
äro allvarliga straffpredikanter. Många förvillelser,
som ej kommit till allmänhetens vetskap, bekände han
för Margaretha, hvilken nu satt som en hugsvalelsens
ängel vid hans bädd. När hon uppmanade honom till
bön inföll han:

"Jag kan ej bedja. Min mor dog när jag var helt
späd. Jag fick styfmor och således, som ofta är
fallet, äfven styffar. Helt och hållet öfverlemnad
åt mig sjelf har jag blifvit derefter; finnes det
ett annat lif, är jag förlorad."

Han gret bittert.

"Gud vill ingen syndares död. Jag vill blifva en
lärarinna, er tröstarinna!"

Och hon höll ord. Han blef frisk. Anonymt
tillsändes honom flera öfverkorsade skuldsedlar. Vid
samma tid hade Margaretha försålt några dyrbara
smycken. Löjtnant Stjernvall blef en förbättrad
menniska och innan årets slut en lycklig make.

*

De fyra barnen lågo modern ömt om hjertat, och
gaf hon dem genom lära och exempel de herrligaste
förmaningar. Det smärtade henne, att hon, till följe
af så många andra omsorger, ej ständigt kunde hafva
dem under sina ögon. Men hennes kusin, Sabina von
Bussek tillsåg, under hennes 
frånvaro, både dem och hennes hus, kärleksfullt vårdande
allt. Någon gång erfor hon en farhåga, att hon i och
för de utgifter, som regementets underhåll föranledde,
skulle bereda dem en bekymmersam framtid. Hon
afyttrade sitt guld, sina juveler, allt öfverflödigt
silfver, klädande sig lika enkelt som fruarne af den
tidens medelklass.

Enkeåret var slut. Friare infunno sig både muntligen
och skriftligen i legio. Alla affärdade hon med korgar
i händerna, hvilka dock höfligt och aktningsfullt
lemnades. En af de ifrigaste och som Margaretha mest
värderade, var öfverstelöjtnant Buchwaldt.

"Men fru grefvinna", sporde han henne, "är ni då
otillgänglig för alla ömmare känslor?"

"Nej", och en blixt tände sig i hennes stora ögon,
"jag eger en djup känsla som öfverlefver döden."

"Ni skulle vara fästad vid en annan ...?"

"Jag har en gång älskat och varit älskad, och blir
honom lika trogen efter döden, som jag var det i lifvet."

"Och ni", återtog han förvånad, "ni har verkligen
sörjt er make?"

"Jag har icke sörjt honom, ty jag sörjer honom än,
och sörjer honom så länge jag lefver."

"Man har trott motsatsen."

Ert leende drog sig kring hennes mun.

"Derföre, att jag icke gjort mig till ett skådespel
för allmänheten."

"Nu, fru grefvinna, förstår jag er och skall ej
besvära er."

Vördnadsfullt kysste han hennes hand, tilläggande:

"Men jag glömmer er aldrig."

*

Sommaren 1702 skiljde sig Margaretha från det
på hennes och hennes mans bekostnad väl rustade
regementet i fullkomligt godt stånd.

Då hon i staden Christianstad aflemnade detsamma satt
hon, jemte mönsterherren, sjelf vid mösterbordet.

Öfverstelöjtnanten baron Buchwaldt utnämndes till
dess chef och skulle öfverföra regementet till
Liffland. Alla officerarne blefvo af henne inbjudna
till en splendid middag, den första hon som enka
tillställde.

Mönsterherren föreslog hennes skål i följande ord:

"I botten tömma vi våra glas för den ädla frus
välgång, hvilken icke allenast i det landskap,
hvars prydnad hon är, utan äfven i hela vårt kära
fädernesland, icke äger sin like. Med en klokhet,
ett mod och en sinnesnärvaro, som mången man skulle
afundas, förenar hon alla de dygder, som vi män så
högt värdera hos det kön, som vi orättvist kalla det
svagare."

"Herr general! ännu, Gudi lof, har icke egenkärleken
till den grad förvillat mig, att jag ej vet, att jag
är fullkomligt oförtjent af det loford, hvilket ni nu
behagat slösa på mig. Det för en qvinna ovanliga värf,
som jag åtagit mig, har varit för att uppfylla ett
till min aflidne man gifvet löfte och måste endast
betraktas såsom en gärd åt hans minne. Det regemente,
som var honom kärt, har äfven varit det för mig,
och skiljes jag ej vid detsamma utan många varma
önskningar för dess framgång och ära."

Intet öga var tårlöst. I varma, hjertliga ord tackade
henne öfverste Buchwaldt, i regementets namn, för de
år hon varit dess beskyddarinna. Mer än en af de här
församlade förvarade i tacksamt minne flera eller
färre af henne åtnjutna välgerningar.

Löjtnant Stjernvall anhöll om några minuters enskildt
samtal.

"Jag tror på Gud och den han sändt, och är lycklig
genom denna tro. Jag är lycklig i min husliga
krets. Er har jag att tacka för allt."

Hon lät utdela bröd och penningar bland manskapet
samt gjorde sig personligen underrättad om flera af
de familjers ekonomiska ställning, hvilka nu sågo
sig öfvergifna och ensamma i sina hyddor.

*

En mörk och stormig novemberqväll 1708 anlände
Margaretha, stadd på återresa från Wenersborg, till
en gästgifvaregård, belägen på Halländska gränsen. En liten
svartklädd flicka följde henne. Hon och hennes lilla
sällskap stego in i en mörk, otreflig stuga. Genast
fick hon sig ett litet rum anvisadt.

Barnet började gråta.

"Ack, moster, hvad här är ohyggligt kallt. Här saknar
jag söta far mycket mer än hemma."

"I morgon bittida resa vi; då kommer du i stora,
höga rum och får fyra kusiner att leka med."

Margaretha befallde att man skulle göra upp eld,
gaf flickan qvällsvard och lade henne i den för henne
sjelf tillredda sängen.

"Ack, hvad det var godt. Jag är så trött, så trött!"

"Hvad brukar Marianne göra innan hon somnar?"

"Läsa mina böner."

Hon sammanknäppte sina små händer, läste "Fader vår"
och "Välsignelsen" samt sjönk derefter i en djup
sömn. Tankfull satte sig Margaretha framför den
snart utbrunna brasan. Nästan omedvetet fixerade
hon de figurer, som eldglöderna bildade. Hennes
kroppsliga gestalt var här, men hennes hjerta och
hennes tankar i sorghuset, som hon lemnat. Hon
kom från sin älskade syster, baronessan Makeléer,
som nyss blifvit enka. Hennes svåger hade under de
sednare femton åren varit landshöfding i Elfsborgs
län. Margaretha hade erbjudit sig, att som eget barn
uppfostra den yngsta flickan.

"Nog har jag bröd för dem alla", hade systern svarat,
"men jag sörjer mest för min vanmakt att rätt fostra
dem; du har i detta, som allt annat, större förmåga,
än jag. Tag henne då och uppfostra henne till en lika
förträfflig qvinna, som du sjelf är."

Nu erinrade sig Margaretha systerns ord, sägande vid
sig sjelf:

"Ack, hon känner mig ej, men jag skall göra så godt
jag kan. Hon har många gånger tagit sig an mina små,
när jag icke sjelf kunnat vårda dem. Nu är jag i
tillfälle, om ej att gälda min skuld, åtminstone visa
min tacksamhet med annat än ord."

Följande dagen reste hon med sin lilla skyddsling,
hvilken med jubelrop emottogs af sina kusiner.

Som det endast är episoder ur Margaretha Aschebergs
lefnad, som vi lofvat våra läsare, torde det tillåtas
oss att förbigå en tidrymd af tjugofyra år.

Först en hastig återblick på husets och hennes egen
ställning, då hon år 1700 blef enka med fyra små
barn. Hafvande förbundit sig, att underhålla ett
kavalleri-regemente, mottog hon tillika ytterst
vidlyftiga och intrasslade affärer, häftande för
en betydlig skuld. Oaktadt den massa af fastigheter
som tillföll henne saknade hon ofta penningar till
betäckande af oundvikliga utgifter. Stora åkerfält
lågo i linda, slottslika byggnader hotade att falla
i ruiner, krediten klen, hennes egendomar spridda i
olika länder, i Danmark, i Tyskland, i Sverige. Med
ett ord, sorg och saknad i hjertat, samt hufvudet
uppfyldt af bekymmer, gestaltade i olika former.

Låtom oss nu 1724 taga förhållandena i betraktande.

Den 1 Augusti förenämnde år aflägga vi
ett kort morgonbesök i grefvinnan Barnekows
sängkammare. Klockan hade nyss slagit 6. Husets
herrskarinna, redan klädd i sin, af grått fint
kamlott, enkla hvardagsdrägt, låg försänkt i bön; hon
knäböjde vid sin soffa. Och huru bad hon i dag? Hon
bad icke, hon blott tackade: "Allsmäktige Gud,
mitt hjerta är fullt af lof och tacksägelser. Öfver
förväntan, har du välsignat mina bemödanden. Mina ord,
för att för Dig uttrycka min varma tacksamhet äro
lika fattiga, som jag sjelf för tjugofyra år sedan
var fattig på glädje. Skulderna äro godtgjorda och
jag är nu i tillfälle att skifta arf emellan mina
barn. De äro friska till kropp och själ och utgöra
mitt hjertas förnöjelse. Ja, Herren vare pris nu och
i all evighet."

Hon tystnade, bibehöll ännu en stund sin inför Gud
ödmjuka ställning, slutligen steg hon upp och gick
till sin skrifpulpet, hvars klaff var uppslagen;
fyra eller fem penninghögar lågo på densamma. Hvar
och en af dessa inlade hon i kuverter med präntade
utanskrifter.



Vid denna tidpunkt var Margaretha 55 år och ännu
ett vackert och ståtligt fruntimmer. Väl hade tiden
inristat en och annan fåra i hennes panna, men inga
silfverstrå hade insmugit sig i det svarta håret;
inga vakanser inom hennes mun; ögonen ägde ännu sin
glans och sitt högtidliga allvar.

Lefvande bland ett yngre moderniseradt slägte,
bibehöll hon samma snidt på sina kläddrägter,
som för tjugufyra år sedan; svart och grått voro
hennes lif-färger; intet puder i hennes hår, intet
smink på hennes kinder; hennes tvänne ringar och en
guldkedja, vid hvilken hennes mans porträtt, infattadt
i medaljong, var fästadt och som hon dag och natt
bar vid sitt hjerta, voro hennes enda smycken.

Hon gick ned till borgstugan, ett för husfolk och
handtverkare stort samlingsrum. Sättande sig på
en bänk, uppmanade hon sina tjenare af båda
könen att börja sin morgonandakt, då hon sjelf med
sin fylliga, rena röst upptog 

 "Min gerning nådigt skåda etc".

Efter slutad bönstund tilltalade hon dem med
några vänliga ord, gjorde sig underrättad om deras
helsotillstånd, frågade om något till kropp eller själ
fattades dem, som hon kunde afhjelpa, tilläggande nu
som oftast: "Hvem helst ibland er, som har något att
anförtro mig, så komme han eller hon in kl. 12 i min
kammare."

Och hvar och en visste att, så framt det var möjligt,
ingen gick ohulpen ifrån henne, åtminstone alltid
mindre betryckt, än han kommit. I borgstugan fanns
ständigt en korg fylld med bröd och en öltunna,
så att alla kommande och gående kunde släcka både
hunger och törst.

Hon begaf sig till stora salen, der hon vördnadsfullt
helsades af barn och barnbarn.

Hennes söner Christian och Rutger voro utbildade
män i sina kraftfullaste år, döttrarne gifta 
med generalerna Bennet och Meyerfelt. Sönerna voro
ännu ogifta, men ståtliga, vackra karlar, som båda,
med hänsyn till deras ålder, redan temligen långt
avancerat på den militära banan. Malla, friherrinnan
Bennet, var en sällsynt skönhet; hvar hon visade sig
öfverglänste hon alla andra; vid icke fyllda tjugoåtta
år var hon moder till sex barn, af hvilka fem nu
omslöto henne, och huru fjäsad hon än varit och var,
lefde hon dock uteslutande för make och barn. Brita,
gift med en gammal man, hvars hjeltebana förvärfvat
honom ett namn, hade endast upplefvat tjugofyra
somrar; äfven henne följde en liten barnskara;
hon ägde icke systerns bländande skönhet; men
glad, qvick och angenäm illustrerade hon alltid
de sällskapskretsar hvilka hon lifvade genom sina
lätta och behagliga umgängesgåfvor. Foster- och
systerdottern Marianne Louise Makeléer utgjorde en
medlem af familjen, och var det ljuft för Margaretha
att, då döttrarne lemnade henne, få behålla detta
unga, älskvärda fruntimmer, som sjelf, under det att
hon stannade qvar, bringade sitt eget hjerta ett icke
obetydligt offer.

Margaretha var ock menniska och hade sina
fördomar. Hon hade länge motarbetat en förening
mellan sin systerdotter och sin yngste son, hvilka
från barndomen älskat hvarandra, af det skäl, att
de voro syskonbarn. Sjelf fästad vid flickan, hade
hon svårt att undvara henne, då denna frivilligt
förklarade att hon aldrig öfvergaf sin moster, men
icke heller ingick en förbindelse, som ej ägde hennes
välgörarinnas bifall.

Sä stodo sakerna när Margaretha den 1 Augusti
sammankallade sina barn och mågar till ett vigtigt
slägtmöte. Med en ton, som, ju mer hon talade, vann
säkerhet och styrka, yttrade hon:

"Nära ett fjerdedels sekel har jag på eget ansvar
förvaltat eder och min gemensamma förmögenhet. I
hvilka brydsamma omständigheter jag, när Gud tog
min älskade herre och make till sig, var försatt,
känner Han allra bäst. Underbarligen har han hulpit
mig, och som jag med Hans bistånd vunnit mitt mål,
skiftar jag i dag arf emellan eder."

Nu framlade hon en tablå öfver husets fordna och
nuvarande ställning.

General Meyerfelt inföll:

"Vi kunna icke nog beundra vår vördnadsvärda moder,
som genom sin klokhet, sin drift och sin sparsamhet
betalat en så ofantlig skuld, och icke allenast
bibehållit sin aflidne
mans flesta egendomar, som hon genom de väl häfdade
åkrarne och de sköna planteringarne, hvilka hämmat
flygsanden, bringat upp till högt värde, utan äfven
köpt nya, såsom Ellinge, Söfdeborg, Sosterup, m. fl.,
men vi böra ock erinra oss hennes kostnader för
det regemente, som hon, för att gå sin salig mans
önskningar till mötes, tvänne år underhöll, och
äro vi ju alla villiga att, i och för betäckandet
af dessa kostnader, afstå så stor summa, att dessa
fullt ersättas."

Alla instämde i generalens förslag.

"Jag har", svarade Margaretha, "afräknat 20,000 daler
silfvermynt i och för detta ändamål."

"Nej, min mor", invände äldste sonen, "så stor orätt
vilja ej dina barn göra dig."

"Här är ej fråga om rätt eller orätt. Om j ansen att
j fån något öfver ert lagliga arf, kan det väl ej
såra er stolthet att emottaga en gåfva af er moder."

"Tar vår mor det så", återtog Christian, "återstår ej
annat än att tacka och vördsamt kyssa den frikostiga
handen, nedkallande Guds välsignelse öfver den
vördnadsvärdaste, ädlaste och mest storsinnade qvinna
jag lärt känna.

Efter att åt hvar och en hafva bestämt sin arfvedel,
yttrade hon slutligen:

"Jag har haft en mångårig strid emellan mitt hjerta
och min öfvertygelse. Under mina ögon har ett band
emellan tvänne ömma själar knutit sig. Jag har hyst en
stark fördom emot en förbindelse så nära anförvandter
emellan, som syskonbarn. Min son var herre öfver sin
hand. Och icke just -- jag dömer honom ej hårdt derför
-- tror jag, att han skulle gjort afseende på sin
moders vilja, om hans älskade vän ej så undergifvet
böjt sig efter densamma. Efter att hafva rådfrågat
en samvetsgrann prestman har jag slutligen besegrat
min fördom, och hoppas att Gud den allsmäktige skall
äfven omhägna dem med sin nåd och välsignande skåda
ned på deras inbördes kärlek. Och nu uppmanar jag
eder alla att dricka en skål för min son Rutgers och
min systerdotter Marianne Louise Makeléers välgång."

Rutger böjde knä för sin mor.

"Nej", sade hon, i det hon uppreste honom, "det
tillåter jag icke! Böj knä för Herran och icke för
en syndig menniska!"

Fröken Makeléer förde hennes klädfåll till sina läppar.

"Vägra icke denna gärd", sade hon, "af min vördnad
och min tillgifvenhet."

"Jo", svarade Margaretha, "det vägrar jag"; öppnande
sina armar för dem båda, tillade hon: "låt mig i
stället få omfamna eder."

"Och nu", inföll Christian, "tillhör det oss att tömma
en skål för vår älskade moder, som är upphöjd öfver
allt beröm. Såsom en lysande stjerna på en nattlig
och för öfrigt stjernlös himmel, så ensam står hon i
en egoistisk af dårskap och flärd uppfylld verld. Gud
välsigne, Gud beskydde henne! Lefve hon länge till
barn och barnbarns hugnad och glädje, och såsom ett
efterföljansvärdt exempel för alla som med henne
komma i närmare eller fjärmare beröring!"

"Alla glas öfver bord!" utropade general Bennet.

Små och stora lydde uppmaningen.

Och genom rummet skallade dessa från många hjertan
sprungna ord:

"Gud välsigne, Gud beskydde vår moder! Lefve hon än
med frid och helsa långliga år!!!"

*

Och barnens och barnbarnens önskningar uppfylldes. 
Margaretha uppnådde en hög ålder och skänktes henne
den hugnad, att se barn och barnbarn rättfärdiga
hennes förhoppningar. Den tiden ansågo sig de
unga kunna lära af de gamla, och en vördnadsvärd
ålderdom betraktades med den pietetiska känsla man
egnar en af tiden väl bibehållen tempelprydnad,
som man skulle anse som ett helgerån att ringakta
eller oskära med ett olämpligt skämt. 

Ju längre hon nedsteg i årens kyliga dalar, ju mera 
sällan lemnade hon sitt älskade Widsköfle.
Sina öfriga egendomar hade hon vid arfskiftet afträdt
till sina barn.

Invid borgstugan egde hon ett rum, der hon vistades 
flera timmar om dagen, för att vara i tillfälle vaka öfver 
husfolkets förhållande.

Sköna tempel upprestes på hennes bekostnad och hvad 
som var ännu välsignelserikare, skolor och försörjningsanstalter 
inrättade hon med lyckliga resultater.

När Ulrika Eleonora och dess gemål, Fredrik I, 1722 
besökte grefvinnan Barnekow, bemötte hon dem med den 
formliga vördnad, som enligt ett vedertaget bruk tillkom ett 
furstligt par, men ingen rörelse af glädje eller stolthet erfor hon 
i sin själ. Med hennes sinne kunde hon ej akta, vore det 
en drottning, en furste eller en tiggare, som nemligen eller 
uppenbarligen öfverträdde, så den verldsliga som gudomliga lagen.

Lefvande under en tid då en skarp ståndsskillnad utgjorde 
en af de mörkaste trådarne i samhällets väfnad, glömde hon 
aldrig, att den mästare, hvars lärjunge hon hela sitt lif varit, 
hämtade från de minst ansedda och ringaste klasserna sina 
följeslagare.

I verldsligt afseende räknade hon sin äldste sons giftermål 
för en af sina största fröjder. Han förenade sitt öde 
med fröken Eva Charlotta Stenbock, en dotter till en af hennes 
samtida, fältmarskalken Magnus Stenbock, odödlig i våra 
häfder genom sina segrar och sina olyckor.

När hennes lefnadssol slutligen lutade till nedgång 
hastade de kära barnen till hennes dödsläger.

Med lugn och förtröstan emotsåg hon sitt slut här på 
jorden, för att i evigheten börja ett nytt lif. Kort före den 
sista timmans inbrytande tog hon ett ömt afsked af de sina.

"Mycken hugnad", yttrade hon, "har Herran beskärt mig 
under min långa lefnad. Men tillika har jag haft nog af 
vedermöda, för att med glädje motse min förlossning. Många 
kära lemnar jag qvar, men den käraste väntar mig dock i 
min faders hus. De enda smycken jag under de sista femtio 
åren af mitt lif begagnat, delar jag emellan eder mina fyra 
barn. Kedjan och medaljongen tillfaller min dotter Malla, 
Brita får min förlofningsring, du, min förstfödde, min Christian, 
erhåller den ring, som din fader före vår vigsel skänkte mig 
och du, Rutger, min rätta vigselring. Misstycken icke, Brita 
och Rutger att j på sätt och vis fån minst. Dock äfven 
dessa ringar, som eder moder burit 63 år, hafva varit henne 
outsägligt kära, och tviflen icke, att j alla fyra, i min kärlek 
hafven lika del. Frukten Gud, misströsten aldrig, huru 
mörkt det än stundom synes eder, älsken bröderna och 
uppfostren edra barn till nyttiga och goda menniskor och arfvingar 
till Guds rike. Farväl j alla tills det stora mötet inför 
Lambsens thron. Nu vill jag tala med min Gud."

Den 10 Oktober 1753 flydde hennes ande till sitt egentliga 
hemland. Ljuf måtte hvilan vara efter en så lång och 
väl använd arbetsdag. Hon hade icke, som så mången annan, 
skäl att klaga öfver ett i fåfänga och sysslolöshet förspildt lif.

Loftalare och skalder tände sina rökoffer på hennes graf. 
Äfven den barnsliga kärleken ristade sin minnesruna på 
farmoderns lägerstad. Nödens barn egnade henne de uppriktigaste 
tårar och ibland hennes underhafvande lefde hennes 
minne i välsignelse.

I en skicklig romanförfattares hand hade Margaretha von 
Aschebergs lefnad gifvit stoff till en underhållande och 
fängslande novell.

Vi hafva endast samlat några spridda drag, sammanknutna 
till en enkel krans, i hvilken diktens rosor sparsamt blifvit 
använda, och som vi med vördnad och rörelse nedlägga på 
den längesedan tillslutna griften.

*




Charader.
11.

Till mången sofvande mitt första sägas plär
Och morgonsolens ban' i samma riktning bär.
Mitt andra vill hvar menska gerna vara;
Ack, ja! om hon det kunde, bara.
Men mången är det ju på skulder blott.
Och mången, som den gåfvan fått,
Likväl af många sorger öfverhopas.
Mitt tredje hör man ofta ropas
Utaf de höga till de underlydande.
Hvad ville ej en konung ge
Om en och annan vän han rätt sig visste äga,
Om hvilken han mitt hela kunde säga.

12.

Mitt första är af mångahanda art; 
Fullständigt, noggrant kan det ej beskrifvas. 
Det komma kan från himlen med all fart, 
Och utaf menskohand det ock kan gifvas. 
Det utaf ödet ock oss drabba plär, 
Och allra hårdast då, det säkert är. 
Mitt andra görs af stor och liten hand, 
Ibland graciöst, fast klumpigt nog ibland. 
Mitt tredje har som stafvelse ej talan, 
Men väl som not i italienska scalan. 
Mitt hela är ej grymt till sin natur, 
Fast det en fasa är för månget djur.



*



Rebus.
7. 

*



Upplösning af Logogryfen N:o 6 i föregående nummer är: Friare, hvaraf fås arf, irra, af, fri, fira, far, ifra, rar, Fia, ref, ria, er.

*


Halmstad, tryckt hos C. E. Gernandt, 1864.



FAMILJ-JOURNALEN. N:o 8. 1864.Ill. C L Rudolph, del




Historiska Bilder.
II.
Dalarnes Minnen.
VII.


I den urgamla, minnesrika staden Arboga, som
den tiden höjde öfver slätten talrika tornspiror,
tillhörande kloster och kyrkor, af hvilka sistnämnda
ännu två finnas qvar, hvilkas smärta spiror, Anders
Tornresares verk, resa sig emot himmelen, valdes den
1 Maj år 1471 Sten Sture den Äldre till Svea Rikes
föreståndare och höfvidsman.

Allt sedan konung Carls död hade herr Sten förestått
riket såsom förmyndare för den unge konungasonen Carl
Carlsson. Son af Carl VIII:s syster, nära befryndad
med landets förnämsta ätter, tapper, djerf och erfaren
i krig, kunnig, klok och försigtig i statens styrelse,
rättvis, upprigtig och ihärdig i allt hvad han företog
sig, vaktade sig herr Sten noga för att väcka de andra
herrarnes lätt retade afund genom prakt eller olidlig
herrsklystnad; men då det gällde hans verkliga makt,
var han ingalunda den, som lät någon gäckas med sig,
eller som tvekade att visa hvem han var och hvad han
förmådde. Redlig och ordhållig, talade han alltid
"kungsord", och lofvade han någonting "vid sina tre
sjöblad", så kunde man lita derpå mer än på furstars
och påfvars eder på det heliga sakramentet. Sitt
hufvudsakligaste stöd hade han, utom hos Stockholms
borgerskap, hos Dalkarlarne, hvilka redan långt
för detta hade lärt känna och högakta honom, samt
i allmänhet hos den svenska allmogen, hvars ombud
han också kallade till mötet i Arboga, tillika med
herrarne och köpstadsmännen, dermed återinsättande den
svenska odalmannen i hans urgamla rätt att deltaga i
rådslagen om fäderneslandets angelägenheter, likasom
han under den sednaste oroliga tiden blifvit van att
på slagfältet försvara dess frihet. Och med allmogens
stöd förmådde han också att länge bibehålla sig, alla
stämplingar utaf afundsmännen till trots; och när han
ändtligen för kort tid måste afträda högsta makten
åt den danske konung Hans, förblef han ändock den
mäktigaste mannen i landet och trädde återigen till
rikets styrelse, ehuru döden kort derefter för alltid
gjorde slut på hans för Sverige gagnande verksamhet.

Redan före sitt utväljande till riksföreståndare hade
herr Sten öfver de Danska vunnit åtskilliga fördelar
i Vestgötalandet, den för fiendens angrepp städse
öppna gränsprovinsen, som alltid fick emottaga första
angreppet, ända tilldess Carl X Gustafs svärd lödde
Halland, Skåne och Bleking lika orubbligt fast vid
den svenska rikskroppen som naturen sjelf fastlödt
dessa tre landskap vid den svenska jorden. Att konung
Christian efter medtäflarens död icke
skulle afstå sina anspråk på Sveriges krona för
ett eller annat lidet nederlag skull var emellertid
naturligt, och konungen saknade, som vi väl veta, icke
heller mäktiga anhängare inom landet. Den orolige Erik
Carlsson Wase, Måns Carlsson (hvars dotter Cecilia
i sitt gifte med herr Erik Johansson blef moder
till den man, som skulle för alltid göra slut på
utländningens välde i Sverige, Gustaf Wasa), dennes
broder Trotte Carlsson, Ivar Gren och flera andra
myndiga män styrkte konung Christian med råd och dåd
och samlade för hans räkning folk från Uppland, medan
Christian sjelf, sommaren efter konung Carls död, med
en väldig flotta och här kom upp i Stockholmsskären,
återfordrade sin krona och lofvade att bli de Svenska
en huld och rättvis höfding. Men ingen trodde på
hans löften; fastmer voro alla beredda att våga lif
och egendom för att ändtligen bli befriade från det
främmande väldet.

Från Upsala, dit konungen seglat igenom Mälaren
med några skepp, nödgades han, för den hotande
sinnesstämningen i landet, vända om till Stockholm,
men blef af ärkebiskop Jakob, som innehade Stäket
eller Sanct Eriks Borg, såsom Upsala ärkebiskopar
benämnde detta sitt fasta slott, hindrad att färdas
igenom det smala sundet och måste derföre landvägen
begifva sig till Stockholm, utanför hvilken stad,
som innehades af de Svenska under herr Knut Posses
befäl, hans väldiga flotta låg vid Vangsön, den nu
s. k. Skeppsholmen. Efter fåfänga underhandlingar
med staden fattade han ändtligen sitt beslut att
beränna och taga denna samt ödelägga den utan nåd
och förskoning. Den 1 September 1471 landsteg han
med hela sin här på Norrmalm och slog sitt läger på
Brunkeberg. Mot staden lät han uppkasta skansar och
jordvallar, från hvilka han oroade staden med sina
kärrebyssor (den tidens benämning på kanonerna),
och för att bibehålla förbindelsen emellan lägret
och den nu vid Käpplingen (Blasiiholmen) förlagda
flottan hade en kafvelbro blifvit lagd öfver
Näckströmmen, det nu mer igengrundade vattendrag,
som, utfallande i Norrström, gjorde Blasiiholmen
till en holme i verkligheten, icke blott till namnet,
såsom i våra dagar. Stor var konungens här, i hvilken
Danmarks tappraste riddare och ädlingar tjenade med
sina svenner och tillika med dem talrika krigsvana
legoknektar från Skottland och Tyskland. Christian
lät stolt sig förnimma, att "han skulle bygga och bo i
Sverige", och då det berättades, att herr Sten samlade
bönder, för att med dem strida mot riddarehären,
utbrast Christian, att "honom skulle han aga med ris"
såsom en af sina småsvenner och 
lära honom hålla sig stilla och icke längre "slinka
mellan skog och dike."

Men fram emot Michaëlitiden hade herr Sten
i Götalandet samlat en så  stor bondehär, att han
kunde med densamma tåga uppåt landet, Stockholm
till undsättning; i Nerike och Södermanland
erhöll han ytterligare förstärkning, och då han
ändtligen kommit fram till Rotebro, möttes han
der af Dalahären under Nils Stures anförande.
Med hela den samlade styrkan tågade han nu
Stockholmsvägen framåt och stannade vid Järfva.
Härifrån sände han till konung Christian bud och
lät säga honom, att ännu stod det honom fritt att
utan strid vända åter hem med sin flotta;
men konungen svor "vid Guds fem sår", att han
efter all den möda han gjort sig icke ämnade
draga hem med oförrättadt ärende. Och sålunda måste
nu vapnen afgöra saken.

Det finnes sannolikt ingen Svensk, hvars hjerta icke
klappar högre af beundran och stolthet, då han läser
om den strid, som den 10 Oktober 1471 utkämpades på
Brunkeberg. Nu kärnan af Sveriges hufvudstad, som
rundt deromkring utbreder sig i all sin prakt med
sina palatsrader, sina tornspiror, sina stoder af
fäderneslandets heroer på slagfältet, i rådsalen och
inom vetenskapens verld, sin hamn med de vimpelprydda
masterna, sitt lif och sin rörelse, bildade detta
berg då en sandås, på hvars öfversta topp Danskarnes
heliga fana, den från himmelen nedfallna Dannebrog,
den enda fana, "som har sitt eget namn", som det
heter i en Dansk sång från sednare tider, utmanande
svajade mot de anryckande Svenskarne. Och rundt
omkring det röda baneret med det hvita korset hade
Danmarks adel, med marsken Clas Rönnow i spetsen,
de till konungen öfvergångna Svenska herrarne och de
utländska legoknektarnes i mången blodig dust pröfvade
höfdingar samlat sig, anförda af den ridderlige konung
Christian sjelf, som fast beslutit att våga allt,
för att återvinna sin förlorade tredje krona. Men emot
det starkt befästa och af den väldiga hären försvarade
bergets branta sluttning framryckte skaror af svenska
bönder, West- och Östgötar, Södermän och Nerkingar,
Dalkarlar och Westmän, till hvilkas undsättning
Stockholms borgare och herr Knut Posse hade från
staden öfver Munkliderna (Kungsholmen) skickat 1300
"hofmän", klädda i "harnesk, blanka som is", den enda
regelbundna styrka, som på den dagen kämpade i den
Svenska bondehärens leder. Men straxt på morgonen
hade den svenska hären anammat nattvarden, -- hade
den i from hänryckning trott sig se en droppa blod
falla från det i prestens hand höjda crucifixet
och deri sett en uppmaning att utan fruktan våga
sitt blod i den heliga striden för fäderneslandet,
-- hade den högtidligen lofvat att med herr Sten stå
fast i striden och "ingalunda frukta för konungen,
hans Danskar och drabanter"; och när, sedan Nils Sture
med Dalamännen skiljt sig från hären, för att genom
skogen vid den nuvarande Roslagstullen och "Träsket"
(af hvilket nu knappt något spår finnes qvar) taga en
omväg och kringgå fienden, de återstående Svenskarne
under herr Stens eget anförande tågade fram emot
berget, sjöngo de alla med gladt mod:


"I Guds namn farom vi,
Hans nåd begärom vi.
Nu dragom vi till Stockholms by,
Gud gifve konung Christian ej ville bortfly.


Hvem känner icke gången af striden? Hvem vet icke,
huru herr Stens gemål, den ädla och sköna fru Ingeborg
Åkesdotter, omgifven af fruer och jungfruer, hvilkas
män, söner och bröder kämpade i de svenska lederna,
med bäfvande hjertan från slottets högsta torn
åskådade striden, huru hon såg det svenska baneret
långsamt stiga uppför höjden, men snart åter sjunka
ned derbakom, tillbakaträngdt af de danska svärden,
huru hon och hennes omgifning med knäppta händer
åkallade härarnes Gud om seger för den rättvisa
saken! Och när, efter tvänne misslyckade anfall emot
berget, efter trenne timmars oafgjord strid, som
kostat tusentals modiga mäns lif på bägge sidorna,
herr Sten slutligen, inseende omöjligheten af att
fördrifva fienden från Brunkeberg, angrep de vid
Clara kloster stående Danskarne och derigenom lockade
hufvudstyrkan ned ifrån berget på "jemner mark", der de
Svenska kunde "svänga svärden friliga"; -- när herr
Sten sjelf på sin hvita häst i ridderlig rustning
sprängde fram för lederna, företrädd af "Starke
Björn", som med det breda slagsvärdet röjde riddaren
rum genom fiendens skaror; -- när Danskarne började
"fly som en molnsky" utför berget; -- när bron
öfver Näckströmmen bognade för de flyendes tyngd
och åttahundra Danskar drogos med de af stadsfolket
undersågade bjelkarne i djupet; -- när Dannebrogens
stolta spets fälldes till marken af Knut Posse, sedan
hundratals Danska riddare på bergets topp fallit för
försvaret af det heliga baneret; -- när ändtligen
Nils Sture lyckats bana sig väg genom skogen, och
Dalkarlarnes ljuranglar och stålbågar fulländade
förödelsen, -- hvem undrar då, att i Stockholm rådde
fröjd och gamman, att fru Ingeborg med glädjetårar
emottog sin segrande herre, "att borgare och krigsmän
om hvarandra fröjdade sig och tackade Gud för den
herrliga segern?" Fäderneslandet var ju befriadt,
konung Christian, som sjelf i striden förlorat tre
tänder, flydde med öfverlefvorna af sin slagna här och
vågade sedan aldrig med härsmakt angripa herr Sten
och de svenska bönderna. Väl kunde herr Sten säga,
som det heter i den gamla folkvisan:


"Nu hafven J funnit, 
Hur' J hafven vunnit 
Det J efterlånge."


Det minne af segern, som herr Sten satte i Stockholms
Storkyrka, bilden af det ridderliga helgonet Sanct
Georg, finnes der ännu; under afsjungandet af Sanct
Görans visa hade de Svenska tågat till striden,
och Sanct Georg var icke blott Sturens skyddshelgon,
utan skyddade derjemte alla, som gingo till striden
för en ärlig och rättvis sak. Och den sak, som herr
Sten så manligen försvarat, upprätthöll han också,
och sällan har Sverige haft att fröjda sig af en
så rättvis och lycklig styrelse som Sten Sture den
Äldres, under hela medeltiden aldrig af så långvarig
fred och goda år i landet. Visserligen genomdrefvo
de sjelfrådiga aristokraterna, att konung Christians
son, Hans (Johan II), år 1483 valdes till konung; men
denne höll icke sitt löfte att till Sverige återställa
Gotland, och i hela fjorton år förstod Sten Sture att
utestänga honom från Sverige. Ett krig emot Ryssland,
-- detsamma, i hvilket Knut Posse, den tappre höfdingen
på Stockholms Hus, hos Ryssarne injagade långvarig
skräck genom sitt försvar af Viborg och den beryktade
"Smällen", för hvilken de sedan i sin litania bådo
Gud bevara sig, -- gaf ändtligen utbrott åt den afund
emot Sten Sture, som länge hade grott hos flera
bland de svenska herrarne, särdeles Svante Sture
af ätten Natt och Dag, och rådet dömde honom från
riksförestånderskapet samt inkallade konung Hans år
1497. Konungen kom, omgifven af tyska riddare såsom
fordom konung Albrecht; ärkebiskopen bannlyste herr
Sten; dennes trofasta män och hans här befunno sig i
Finnland uti kriget, och den ringa skara, med hvilken
han innehade Stockholms slott, kunde föga uträtta. Men
Sten Sture ämnade icke af rådets dom låta sin makt
sig beröfvas; han kände fullväl halten af den danske
konungens löften, och blott i Ständernas händer ville
han åter nedlägga den makt, som af dem blifvit honom
uppdragen. Hvar skulle han söka hjelp, om icke hos
Dalamännen? Der han red omkring, der samlades hans
trogna åter omkring Dalabaneret, och med en väldig
hop Dalkarlar belade han Stäkets slott, der herr
Svante och ärkebiskop Jacob inneslutit sig. Men
under belägringen af detta slott kom underrättelse,
att konung Johans här stod vid Rotebro, och att vägen
till staden var herr Sten afskuren. Han bröt genast
upp, slog sig igenom Danskarne och lyckades, ehuru
med stor lifsfara, att slutligen komma in i staden.

Men denna gång voro Stockholms borgare icke så modiga
som i Brunkebergsslaget. Deras mod blef likväl höjdt,
då de hörde, att herr Sten väntade krigsfolket hem
från Finnland och att han af Dalkarlarne fått löfte om
tretiotusen man till nästföljande Michelsmessoafton,
och så länge höll också staden tappert ut emot
fienden. Den bestämda aftonen kom, och med glädje
såg herr Sten det väntade Dalabaneret höja sig öfver
Brunkeberg. För att möta sina annalkande vänner,
gjorde han ett utfall ur staden; men det dröjde
icke länge, 
förrän han varseblef, att det icke var Dalkarlar,
som nalkades. Dalahären hade af Danskarne blifvit
öfverfallen vid Rotebro; den hade blifvit skingrad,
och dess baner hade fallit i fiendens händer. Sturen
skyndade tillbaka, Danskarne trängde på, och för herr
Sten blef slutligen ingenting annat öfrigt, än att
från bron, der häri såg förrädare lura på sig, med
sin goda häst kasta sig i strömmen, hvilken djuret
lyckligen simmade öfver, så att riddaren kunde komma
in i borgen.

Led vid förräderiet, uppgaf Herr Sten nu Stockholm
åt konungen, och när denne, som vid intåget
visade sig glad och upprymd, skämtsamt tillsporde
riksföreståndaren, om han hade allt väl tillredt med
mat och öl, svarade den sistnämnde,
visande på de bakom konungen stående biskoparne:
"Spörj dessa, de hafva detta sjelfva bakat och bryggt,
och Eders Nåde torde de göra sammalunda, komma de
sig något före." -- Och de gjorde det också, både nu
och framdeles, såsom vi snart skola finna.

Herr Sten afträdde från riksföreståndareskapet
såsom länsherre öfver Finnland, Nyköping, Färingsön,
Svartsjö, Rekarne och Götalahed i Westergötland;
men Dalamännen ville icke åtnöjas med hvad som skett,
och först när han lofvat dem att tillika vilja blifva
höfvidsman öfver Westmanland och Dalarne, afstodo de
från beslutet att för honom strida och dö.

Th.

*




Skorp-Gumman.
Berättelse af Richard Gustafson.


Sommaren 1862 vistades jag i Stockholm och hade för
princip att hvarje morgon företaga en promenad utom
någon af stadens tullar, för att höra fågelsång och
inandas den rena friska landtluften. Omgifningarne
utom Norrtull gaf jag företrädet, hvarför jag också
oftast vandrade åt det hållet.

Jag trodde i början, att jag var ensam om denna
ihärdiga promenad-mani, men en vacker morgon mötte
jag utanför tullen en af mina intimaste vänner,
doktor H., en glad och treflig sällskapsmenniska, ja,
ett verkligt lejon, af alla eftersökt och uppburen
för sina talanger.

"Hvarifrån kommer du?" sporde jag.

"Från min vanliga morgonpromenad", svarade doktorn
småleende och fortsatte sin väg.

Nästa morgon vandrade jag samma väg, och hvem upphann
jag på Norrtullsgatan om icke doktor H. Vi följdes åt
till Haga grindar; jag proponerade en tur till Haga,
hvilket han afslog, under förevändning att han hade
en uträttning åt annat håll.

"Nå, så följer jag med dig", yttrade jag.

"Nej tack, min vän, dit går jag helst ensam."

"Aha, ett rendez-vous så tidigt!" skämtade jag och
ställde min väg inåt Haga park, hvaremot doktorn vek
af in på Solnavägen.

Inkommen innanför grindarne fattade jag posto
bakom grindstugan, i akt och mening att på långt
håll följa doktorn för att utforska rätta arten
af den uträttning, som han ville hålla så hemlig;
jag vågade knappt titta fram, ty han såg sig ofta
om, liksom ville han försäkra sig om att jag icke
följde honom. Då han trodde att jag var långt borta,
vände han skyndsamt tillbaka och försvann innanför
kyrkogårdsgrinden.

"Ett rendez-vous på kyrkogården är väl icke möjligt",
tänkte jag och gick försigtigt efter. Inkommen
på kyrkogården såg jag doktorn vika af på en af
sidogångarne; jag följde staketet åt, för att se hvar
han skulle hamna. Han stannade framför en vacker
familjgraf, omgifven af ett gjutet jernstaket,
hvars grind han öppnade och steg innanför hägnaden.

Sedan han med största noggrannhet ordnat några
på gräsvallen liggande kransar, framtog han en
bukett friska blommor, dem han dolt under sin
vida sommarkappa, och lade dem på grafven bredvid
kransarne, hvarpå han satte sig på ett inom hägnaden
befintligt säte.

"Ett sorgligt rendez-vous", tänkte jag, "hvem kan
hvila der under kullen? Någon af hans föräldrar kan
det icke vara, ty han har ju sagt mig att han föddes i
Wermland, der hans föräldrar dogo under hans barndom; 
kanhända är det en brud, som döden röfvat ifrån honom.

Jag ångrade nu att jag hade följt honom, och tyckte
rigtigt att jag profanerade hans stilla sorg med min
otillbörliga nyfikenhet.

Jag beslöt att vända om och smyga mig derifrån; men
prasslet af en torr gren, på hvilken jag trampade,
förmådde honom att blicka åt det håll, der jag stod
med blygselns rodnad på min panna.

Då han varseblef mig, steg han upp och ett moln af
ovilja fördystrade några ögonblick hans anletsdrag,
men molnet försvann, då jag gick fram till honom och
räckte honom handen.

"Förlåt!" yttrade jag, "men huru kunde jag väl tro
att den gladaste bland de glada skulle ha uträttningar
af så allvarlig beskaffenhet.

"Döm aldrig menniskor efter ytan", svarade han,
"saknaden och sorgen bo ofta under en sorglös mask,
och den rätta tacksamheten har alltid nog af sitt
eget erkännande; men eftersom du nu känner mina
uträttningar, så vill jag äfven förtro dig hvem
jag här hembär en saknadens tår. Säg, hvem tror du
hvilar under torfvan här?"

"En kär, en älskad qvinna", svarade jag och blickade
deltagande in i hans ögon.

"Ja, du har rätt, en älskad qvinna! en ängel! fastän
åren skrynklat hennes panna och hvitnat hennes hjessa, innan
hon första gången uppenbarade sig för mig. Sitt ner bredvid
mig, så vill jag i korthet förtälja hvem hon var och hvad jag
har henne att tacka för.

Mina föräldrar dogo när jag var nio år gammal, 
hvarefter jag kom i lära hos en farbror, som var
handtverkare i Södertelje, den enda menniska som
ville räkna skyldskap med den fader- och moderlöse
gossen; men min farbror var en hård och sträng man,
ofta slog han mig för de ringaste förseelser och tog
alltid från mig de böcker jag förskaffade mig, för
att på lediga stunder tillfredsställa min vetgirighet,
"ty", sade han, "en arbetare har nog af sitt arbete
och behöfver ingen annan lärdom, än att rätt kunna
bruka hand och arm", hvarpå han strängt förbjöd mig
att vidare sysselsätta mig med att läsa.

Några veckor afhöll mig rädslan derifrån; men min
vetgirighet segrade, och en afton öfverraskade
mig min farbror, då jag återigen satt med boken i
hand. En onaturligt hård aga blef följden, och den
hårda behandlingen fördref under påföljande natten
sömnen från mina tårfyllda ögon; då uppvaknade hos
mig tanken på flykt. Jag hade hört omtalas hur lätt
det var att i Stockholm förtjena sitt bröd, och jag
beslöt att begifva mig dit.

Tidigt om morgonen begaf jag mig i väg, utan att äga
en skilling på fickan, och på eftermiddagen ankom jag
hungrig och trött till hufvudstaden. Irrande omkring
på gatorna glömde jag hungern, för att betrakta den
mängd nya föremål, som här visade sig för mig likt
en lefvande panorama; allt tycktes mig likt en saga,
som jag läst; men emot qvällen återkom hungern och
tanken på hvar jag skulle tillbringa natten.

Under mitt kringirrande hade jag kommit ända upp till
Johannis kyrkogård; dit gick jag in, för att hvila
mig en stund. Inkommen, fästades min uppmärksamhet
på ett litet hvitt kors, straxt innanför porten;
jag gick dit och läste: "Här hvilar Carl Axel, nio
år gammal", och på baksidan af korset stod:


"Sörj ej moder, ty hos Gud
Är jag nu bland himlens änglaskara;
Klädd i snöhvit oskuldsskrud
Skall jag dig en gång till mötes vara."


Jag satte mig ned på grafven, och mitt barnasinne
intogs af längtan att få komma upp till änglarne och
der få återse far och mor; men denna längtan flög
bort då jag tänkte på att jag då måste bäddas ned i
den kalla jorden; denna tanke kom mig att rysa, jag
lutade mitt hufvud mot korset och började gråta. Huru
länge jag gret, vet jag icke, ty öfverväldigad af
trötthet, insomnade jag.

Jag vaknade sedan vid det att någon ryckte mig i
armen, och då jag såg upp stod en gammal gråhårig
gumma framför mig och blickade så medlidsamt på mig.

"Stackars liten parfvel!" sade gumman, "hvarför
sitter du här? det är så sent och kan vara tid på
att gå hem."

"Jag har inget hem", svarade jag, och tårarne kommo
mig i ögonen.

"Än hos din far och mor då?"

"Jag har hvarken far eller mor", snyftade jag.

"Stackars liten parfvel, hvarifrån kommer du då?"

Jag berättade nu för gumman mina öden, och då jag
slutat, sade hon: "Också jag hade en son, lika gammal
som du, men han hvilar, sedan flera år tillbaka,
här under det hvita korset. Torka nu bort dina tårar
och kom med mig, stackars liten, så ska' du få äta
dig mätt och få tak öfver hufvudet."

Jäg steg upp och gick med henne. Vid kyrkogårdsporten
stodo två stora korgar och ett ok, som tillhörde
gumman; hon lutade sig ned öfver en af dem och efter
något letande fick hon tag uti ett par skorpor,
dem hon räckte mig; med begärlighet emottog jag de
erbjudna skorporna och förtärde dem, redan innan
gumman hann lägga oket på axlarne.

Gumman, som upptog mig från sin sons graf, behöll mig
sedan och vårdade mig som sin egen son. Vår utkomst
förtjenade hon genom sin skorphandel: hon gick nämligen
omkring i husen på norr, utbjudande sina varor;
öfverallt var hon välkommen, och "Skorp-Anna",
det namn nästan alla tilldelade henne, var aldrig i
förlägenhet om kunder. När dagsarbetet var slutadt,
gick hon vanligtvis till sin bortgångne Carl Axels 
hviloplats, innan hon återvände hem, för att välkomnas
af den lefvande fostersonen.

Jag fick börja skolan, och då hon hörde mina framsteg
prisas af mina lärare, beslöt hon, att kosta hvad
det ville så skulle jag bli student.

Vid aderton års ålder tog jag studentexamen och
återvände från Upsala med hjertat uppfylldt både
af glädje och sorg: glädje, då jag tänkte på den
innerliga tillfredsställelse, min fostermor skulle
känna; sorg, derför att jag nu måste afbryta mina
studier.

Då jag efter återkomsten anförtrodde min fostermor
mitt beslut att för den kommande tiden arbeta både för
henne och mig, föll hon mig om halsen, försäkrande,
att så länge hon kunde stå upprätt skulle hon icke
lägga bort oket, utan arbeta för oss bada, så att
hennes kära gosse måtte kunna fortsätta sitt läsarbete
och bli en dugtig karl med tiden.

"Doktor ska' du bli, ja, det är säkert!" utlät sig
gumman, och ingen ska' se'n kunna känna igen den
stackars liten, som Skorp-Anna hittade på grafven.

Tårar af den renaste tillfredsställelse lyste vid
dessa ord i gummans ögon, och hur jag än bad, så
tjenade alla mina föreställningar till intet: gumman
gaf sig icke, förrän jag lofvat att vända tillbaka
till Upsala, for att läsa på graden.

Åtta år förflöto; med ifver arbetade jag både
terminer och mellanterminer, och med nionde året var
jag medicine-doktor.

Marabutens lejon. (Sid. 231.)

För att riktigt kunna njuta af den glädjerika stunden,
förberedde jag icke min fostermor genom att skrifva
till henne, utan beslöt att sjelf öfverföra det glada
budskapet.

Det var en afton i Maj månad, nu tre år sedan, då
jag ankom till Stockholm och skyndade till min gamla
kära fostermors bostad. Gumman var nyss hemkommen
från sin tröttsamma vandring och satt halfslumrande i
sin skinnklädda länstol, då jag inträdde; men knappt
förnam hennes öra den kära välbekanta stämman af
hennes älskling, förrän hon med ungdomlig liflighet
sprang upp och sträckte darrande sina armar emot mig.

"Nu är jag doktor! nu är det min tur att arbeta för
dig, kära, goda mor!" ropade jag, och emottog den
af glädje darrande gumman i mina armar. Så var då
ändtligen stunden inne, den stund, som vi med så
mycken längtan emotsett, och som skulle skänka oss
så mycken gemensam glädje. Länge höllo vi hvarandra
omfamnade, och jag väntade få höra välkomstordet från
hennes läppar, då hon plötsligt med en stilla suck
lät armarne sjunka och hennes hufvud föll orörligt
emot min axel. En rysning genombäfvade mig, då jag
såg hennes slocknade öga stirra mot mig, jag ropade
henne vid de käraste namn, men hon hörde mig icke --
jag höll ett lik i mina armar.

Glädjen beröfvade henne lifvet, och jag dömdes
att aldrig få gälda den tacksamhet, jag var henne
skyldig. Du hade rätt, då du sade, att en kär,
en älskad qvinna hvilar här, ty kär var hon mig,
som min egen mor. Döden lyftade lefnadsoket från
hennes skuldror, då min tacksamhet ville befria henne
från arbetsoket; stoftet hvilar här och hennes minne
dör på jorden, då jag sänkes ned vid hennes sida;
men i himmelen glömmes hon aldrig, ty Frälsaren sade:
"Hvad j hafven gjort en af dessa ringaste mina bröder,
det hafven j ock gjort mig."

Här slutade doktorn, och i tåren, som glimmade i hans
öga, läste jag den renaste tacksamhet, förenad med
stilla undergifvenhet för Guds outransakliga domslut.

*



Falu Grufva.


När Rimkrönikan prisar det svenska landets
förträffligheter, dess rika utrustning af naturens
hand, — i den tiden kände man icke hvad som blifvit
en sednare tid förbehållet att uppdaga, eller
att "Sverige är ett fattigt land" — utbrister hon
slutligen med så mycken entusiasm, som man gerna kan
begära af de okonstlade krittelrimmen:

 "The torffue ej hemta af fremmande landa 
 Till dryck eller födo nakre handa."

Hon kunde derjemte hafva tillagt, —  ty
detta kände man också på den tiden — att Sveriges
folk icke heller behöfde från utlandet hemta
någon af de metaller, som äro af nöden för
det mer eller mindre civiliserade lifvet, att det
inom sitt eget land äger förenadt allt,
som erfordras för ett folk till att lefva
af, till att odla sin jord, till att skapa en
storartad industri, till att försvara sig med emot
yttre fiender. Särdeles rikligt har naturen
utrustat Sverige med de bägge metaller, som äro
grundvilkoren för ett lands industri, jernet och
kopparen, och fastän i vår jord inga urverldsskogar
ligga begrafna under formen af stenkol, skulle det
ändock icke sakna tillräckligt bränsle till dessa
metallers tillgodogörande, om icke vårdslösheten
och bristen på insigt låtit de stora tillgångarne
af lefvande skog förfaras; — en ofördelaktig
omständighet, som följaktligen ingalunda
kan skrifvas på naturens räkning. — Vi hafva
i ett föregående nummer af vår tidskrift lemnat
en liten beskrifning öfver en af Sveriges
stora jerngrufvor; vi skola denna gång för våra
läsare i korthet teckna den stora koppargrufvan
i Falun, hvilken, om hon än icke längre är
"Sveriges skattkammare", dock fordom varit det
och ännu i denna stund bland våra bergverk intager
ett rum, hvilket hon icke så snart skall förlora.

"Falun är icke något ställe, der man bör stadna
länge", säger en nyare utländsk resande; —
"der luktar luften af koppar, der stinker vattnet
af koppar"; — en äldre resenär, fransmannen
Charles Ogier, som år 1634 gjorde ett besök
vid Kopparberget, synes deremot hafva blifvit mer
frapperad af det storartade skådespel, som
här upprullades för hans blickar. "I midten", —
säger han, — "öppnar sig ett svalg, fruktansvärdt
bredt och fruktansvärdt svart, och man skådar med
fasa ned deruti; när man åter derifrån lyfter sina ögon
emot himmelen, svartnar äfven denna. I djupet ser man
folket kräla fram och tillbaka som myror, och hvart
man kastar sin blick, har man för sig det underbaraste
skådespel, — eld och frost, ljus och mörker, allt
vräkt om hvartannat, alldeles som skulle det urgamla
chaos hafva kommit tillbaka igen. Koppar af alla
färger, röd, grön, gul och blå, och likasom man om den
æoliska ön läser, att gudarnes vapen der smiddes af
Vulcan, likaså skulle man kunna tro, att här är den
verkstad, der den första regnbågen förfärdigades. När
vi sett vårt lystmäte på detta skådespel, varseblefvo
vi med skräck och fasa, huru en af grufarbetarne
halade sig utefter en lång lina ned till botten;
under färden dit ned tappade han sin hatt; men han
uppfångade den helt trankilt igen med armbågen."

Detta gapande "svalg", som till sådan grad väckte
Ogiers beundran, har i våra dagar blifvit afklädt
största delen af de fasor och de underbarheter, som
han såg deruti. Grufvan var nämligen fordom indelad i
tre arbetsrum, kallade Skepps-, Blank- och Bondstöten,
hvartdera om 80-90
famnars djup, men sinsemellan förenade genom en mängd
rum och orter, med hvilka berget blifvit genombrutet,
och till hvilkas stödjande man oförsigtigtvis
qvarlemnat så svaga stöd och pelare, att det ena raset
inträffade efter det andra. Sådant skedde redan 20 år
efter Ogiers besök, år 1655, vidare år 1675, tvänne
gånger år 1686; men år 1687 inträffade det stora ras,
som gaf upphof till den ännu befintliga ofantliga
gruföppningen, den s. k. Stöten, visserligen
ett gapande svalg äfven den, men företeende föga
eller alls intet af de "krälande myror" och det
"regnbågsskimmer", som Charles Ogier såg på sin
tid. Den s. k. "Stöten" håller för närvarande 200
famnar i längd, 110 famnar i bredd och har ett djup
af 50 famnar, hvilket nu ligger i dagen, och till
hvilket flera stollgångar och orter mynna ut. Det
berättas, att öfveruppsyningsmannen vid grufvan
förutsåg, att ett stort ras skulle inträffa, och
att han derför förbjöd allt arbete; men då ingenting
inträffade på flera dagars tid, envisades bergsmännen
att åter gå ned och stodo just redo dertill, då raset
började. Efter denna olycka afstannade för en tid allt
arbete i grufvan, hvars konster och uppfordringsverk
förderfvades, så att den fylldes med 
vatten, innan allt åter hunnit komma i ordning igen,
så att arbetet på nytt kunde begynnas. Sedan dess
har ingen sådan olycka vidare inträffat; men ännu i
våra dagar, i slutet af 1854, kom elden lös djupt
nere i grufvan och kunde icke släckas förrän efter
förloppet af 14 dagar.

Britten Horace Marryat, som gjorde ett besök i
Falu grufva 1862, uttrycker sig på följande sätt om
nedstigandet deri: "Vi gingo igenom staden midt i
ett rökmoln, som tvang oss att nysa, och uppnådde
ändtligen en öppen, gapande afgrund (Stöten). Höga
ställningar af trä (hörande till de s. k. grufkonsterna, 
genom hvilka vattnet pumpas upp ur grufvan),
rödmålade och ornerade med hvitt samt omgifna med
ofantliga högar af slagg och sten, gåfvo densamma
ett imponerande utseende; vi trädde in i en byggnad,
iklädde oss grufdrägt, lade en fackla öfver axeln
och började vandringen utföre. Så länge man vandrar
igenom gångarne, är effekten målande; fackelskenet
belyser de svarta fördjupningarne i klippväggen,
ur hvilken der och hvar svafvelångor strömma ut, på
andra ställen återigen en kopparröd vätska, icke olik
hummersås. Grufarbetarne, raska och kraftfulla karlar,
se friska och duktiga ut. Det ligger ett visst tycke
af Rembrandt öfver dessa gångar: det bär alltjemt
utför, snart inträder man i ett större rum; men här
är illusionen förbi. Man borde vid nedstigandet vara
försedd med bengaliska eldar, raketer och romerska
ljus; när stigaren skickar sin tjensteande med
ett brinnande bloss till någon grotta, är effekten
ungefär densamma som den af ett talgljus i en stor
källare. Vi kommo allt djupare och djupare; fördes
in i Lovisa Ulrikas schackt, i Gustaf III:s schackt,
kände en retande svafvellukt från ett tredje och från
ett fjerde en isande vind, kall som den kalla döden
sjelf. Vatten strömmade ned från hvalftaket, djup 
äfja betäckte bottnen, der vi gingo fram. Ändtligen
kommo vi till stegarne. Utan att egna en blick åt ett
nyss öppnadt rum, der malmen glittrade och blänkte,
fortsatte vi färden vidare; vi kände af gammalt dessa
stegar, på hvilka grufarbetarne klättra som ekorrar;
vi visste, huru man får krypa på händer och knän för
att se ingenting; vi kände till värmen och otrefnaden
der nere; derföre kastade vi blott en blick på Carl
XV:s och hans brors, prins Gustafs, i berget inhuggna
namnchiffer och skyndade upp igen. För att hafva
nöje af att bese denna grufva, måste man skrufva upp
sin enthusiasm öfver kokpunkten."

Annorlunda än den resande Britten tänkte dock flera
bland Sveriges konungar, hvilka icke allenast besökt
Falun och Kopparberget, utan äfven varit djupt nere
i grufvan. Huruvida detta varit händelsen med gamle
kung Gösta sjelf, känner man icke, ehuru man med
visshet vet, att han varit här flera gånger, icke
allenast som en biltog flykting, utan äfven sedan han
blifvit Sveriges konung. Carl IX, som ofta var vid
Kopparberget, gaf till och med nya namn åt grufvans
särskilda delar, ehuru dessa benämningar "Guds
gåfvors rum", "Guds välsignelse", "Sveriges lycka"
och "Guds ädla förmering" i trots af Carls bref och
förordningar måste vika för de gamla och välkända
"Stöten", "Bondestöten" och "Blankstöten". Gustaf
den Store "synade sin skattkammare", som han kallade
Falu grufva, bland annat år 1620 tvänne dagar å rad,
och det berättas, att då han kom till ett ställe,
der klara kopparmalmen glittrade fram öfver allt,
utbrast han: "hvar månde det finnas en potentat,
som hafver ett sådant palats, som det vi nu stå
uti!" Christina yttrade vid sitt besök 1646 till
landshöfdingen Berndes, som varnade henne för
roströken: "Gud låte sådan rök aldrig tryta!" Carl
X Gustaf, aldrig rädd för hvarken eld eller rök,
var likaledes nere i grufvan, och Carl XI, den store
rikshushållaren, kunde naturligtvis icke försumma
att bese en af sitt rikes yppersta skattkamrar, utan
skall hafva varit der icke mindre än fem gånger,
Det var under hans tid det stora raset inträffade,
och genom hans kraft och drift som grufvan åter blef
så iståndsatt, att arbetet deri kunde åter begynna
med fart. Konung Fredrik, glorvördig i åminnelse,
besökte äfven Falu grufva år 1720 och täcktes vid
detta tillfälle från den s. k. Konstvinden kasta ned
sin ena handske, för att se, huru lång tid som skulle
erfordras, innan den skulle uppnå bottnen af Stöten.
En grufdräng, som erbjöd sig att på en lina hala
sig ned efter handsken, förbjöds dock att våga
den halsbrytande leken. Handsken blef icke desto
mindre upptagen och förvaras ännu bland grufvans
kuriositeter. Konung Fredrik besökte sedan
Falun ytterligare ett par gånger, och år 1732 gjorde
drottning Ulrika grufvan ett besök, åtföljd af fyra
bland hofvets damer. Konung Adolf Fredrik och
hans gemål Lovisa Ulrika, som besökte grufvan
år 1755, nedstego till ett djup af ungefär 20
famnar, och den fordom s. k. Skärsgrufvan erhöll till
ininne af det höga besöket namnet Lovisa Ulrika.
Der konungaparet stadnade i grufvan, inhöggos
till åminnelse af den märkliga tilldragelsen
tre kronor i berget. Gustaf III, som år
1788 var nere till ett djup af 118
famnar, i den s. k. Rådsalen, efter det han
redan som kronprins vid 9 års ålder stigit ned i
grufvan och sedan ytterligare en gång varit nere
i henne år 1768, qvarlemnade om dessa
sina gruffärder en anteckning, som ännu finnes
att läsa i den s. k. Grufboken och som bevisar,
hvad hela verlden vet, att den ovedersägligen
snillrike regenten hade temmeligen svårt att
ortografiskt skrifva sitt modersmål. Efter honom
har "Gustaf III:s Silfververk" sitt namn, och under
hans tid upprättades äfven det s. k. guld- och
amalgamationsverket vid nämnde silfververk. Att
konung Carl XV och nu aflidne prins Gustaf
likaledes varit nere i grufvan, hafva vi uti det
föregående anmärkt.

Men huru gammal är Falu grufva? Denna fråga låter,
i likhet med samma spörsmål om de flesta bland
Sveriges äldre grufvor, icke tillfredsställande
besvara sig. Svea och Götakonungen Berich, berättar en
antiqvarie af Rudbeckska skolan, som lagt under sig
hela den europeiska östern och derigenom slutligen
kommit i beröring med judakonungarne, skall från de
sistnämndes land hafva till Sverige hemförskaffat
grufarbetare (man ihogkomme, att Tubalkain af Adams
efterkommande var den förste, som arbetade i sten
och metall och att följaktligen judafolket hade stora
metallurgiska anor i dessa antiqvariers inbillning),
hvilka han låtit nedsätta sig vid Kopparberget. Till
och med årtalet för H. M. konung Berichs expedition
uppgifves och utsättes till år 1400 f. Chr. Han ingick
med judakonungarne (Saul eller David?) ett förbund,
hvilket sedermera förnyades af hans efterträdare Ubbe,
från hvilken en ambassad inträffade i Jerusalem
uti Salomos tid och medförde skänker af koppar
från Falun, hvilket var synnerligen "beleiligt"
för Salomo, som deraf lät förfärdiga de tempelkärl,
som så pompöst beskrifvas i de bibliska böckerna. I
stället sände Salomo till sin bundsförvandt i den
fjerran norden en ännu dyrbarare gåfva, bestående i
guld och till sådan myckenhet, att deraf förfärdigades
de guldplåtar, hvarmed det stora templet i Upsala
var beklädt, tillika med den guldkedja, som var
spänd omkring detsamma. Äfven af det i Salomos tid
ringaktade silfret hemförde sändemännen så mycket,
att Sigtuna stads portar förfärdigades deraf. (Som
bekant, skola österfolken vid sina härjningar på
Mälarstranden hafva från Sigtuna hemfört ett par
med silfver beslagna portar, troligen chordörrar
till någon af stadens rika kyrkor, hvilka ännu
skola förvaras i Nowgorod, och dessa portar kunde
naturligtvis icke hafva ringare ursprung än från
kung Salomo sjelf.) Dessa och dylika sagor hörde
emellertid till den tidens sed, och derföre kunde man
icke heller antaga det i äldre handlingar förekommande
namnet på grufvan, "Kårberget" eller "Kåårberget",
som en blott förkortning af "Kopparberget, utan
skulle äfven förklara detta genom den berättelsen,
att en Finne från Thorsång, som hade sina fäbodar på
det ställe, der grufvan nu befinnes, och som sett en
af sina bockar hafva rödfärgad ragg, när djuret der
legat på marken, genom denna tillfällighet upptäckt
malmstrecket. Bock skall nämligen på finska heta
"Kauris", och hvad var naturligare än att berget
efter bocken skulle heta Kaurisberg eller Kårberg? En
annan version uppgifver dock, att Finnen sjelf haft
namnet Kåre, hvilket också tyckes falla sig lika bra
i stycke. Lemnar man dessa uppgifter i deras värde
som curiosa, så kan det i alla fall icke betviflas,
att Falu grufva har en ansenligt hög ålder, ty i de
äldsta privilegier för "Kopparbergsmännen", som ännu
finnas qvar och, utfärdade 1347 af Magnus Erikson,
"Sveriges, Norges och Skånes konung", 
ännu under glas och ram förvaras vid grufvan, heter
det, att dessa privilegier blifvit vederbörande
förunnade, emedan de äldre brefven och privilegierna
"voro komne i vangömmo". Dessa privilegier bekräftades
sedan af Erik XIII och vidare af nästan alla
Sveriges regenter. Man har trott, att den mäktiga
folkungaätten i början af 13:de seklet varit ägare
af grufvan, som af dem sedan måste öfverlemnas till
kronan, och säkert är, att biskoparne i Westerås
under medeltiden hade ansenlig andel i henne samt
att drottning Margaretha år 1396 fick Kopparberget,
kalladt det "Gamla" eller "Stora", till skilnad från
Nya Kopparberget i Örebro Län, såsom morgongåfva. I
sednare tider ansågs grufvan för kronans egendom, och
drottning Christina kallar i ett bref af 1634 henne
för "ett högt regale i riket." Sednast har kronan
förbehållet sig endast styrelsen och ledningen af
det hela, och sjelfva grufvan tillhör nu ett bolag
af bergsmän m. fl., kalladt "Stora Kopparbergs
Bergslag". Lotterna i detsamma, hvilkas antal
omvexlat vid olika tider, heta "fjerdeparter". I
Gustaf Wasas tid var grufvan delad i 20 par och hvarje
par i 20 s. k. helfjerdingar, hvardera bestående af
4 fjerdeparter, så att helfjerdingarnes antal var
inalles 80, fjerdeparternas 320. Dessas antal ökades
efter hand; i början af Carl IX:s regering nämnas
30 par eller 120 helfjerdingar, och år 1607 blef,
vid en s. k. "förening" emellan konung Carl och
bergslagen, parens antal ökadt till 65. Konungen
skulle då äga fjerdedelen i grufvan och underhöll
ett motsvarande antal arbetare. Från år 1616 har
antalet af bergsmännens fjerdeparter varit 896,
hvartill komma kronan tillhöriga 304, eller inalles
1200, hvilkas antal ännu är det bestående; vid
bolagsstämma 1858 representerades 736 fjerdeparter af
42 bolagsmän. I äldre tider brukade man på grufstugan
lotta om den ordning, hvari paren skulle få malm;
detta kallades "dobbla" och tillgick så, att man
kastade tärning i ett stort kopparfat, då den,
som kastade högsta ögonen, först fick malm. Ju mer
malm grufvan gaf, desto oftare dobblades det. Nu
delas den uppfordrade malmen i s. k. "hopar", hvilka
dels säljas på auktion till betäckande af allmänna
utgifter, dels utdelas till fjerdepartsägarne och
sedan af de "brukande bergsmännen" utsmältas vid
deras hyttor, hvilkas antal skall uppgå till öfver 70. 

Falu grufvas afkastning har varit högst olika vid
olika tider. Före det stora raset 1687 gaf hon mest,
och i Carl IX:s tid skall afkastningen hafva stigit
till 12-15,000 skeppund om året, hvarför äfven
konungen befallde, att hon skulle kallas "Sveriges
Lycka". Högsta tillverkningen uppgifves för år 1650,
då grufvan gaf ända till 20,321 skeppund. Från 1633
till 1690 gaf hon årligen 11 till 12,000 skeppund, och
under de 128 åren emellan 1633 och 1761 skall årliga
medelafkastningen hafva utgjort 9,615 skeppund. Under
Carl XII:s tid nedgick afkastningen till vid pass
6000 skepp.: men sedan denna tid har grufvan icke
gifvit ens så mycket. År 1842 gaf hon endast 2,614
skeppund, 1850 åter 4,976, och sedan har afkastningen
varierat emellan 4-5000 om året. Under loppet af 1862
arbetades i 101 arbetsrum, af hvilka 34 gåfvo en vinst
af 92,162 rdr, de öfriga en förlust af 35,694 rdr, så
att behållningen på det hela utgjorde 56,467 rdr. Det
uppfordrade berget utgjorde 215,531 tunnor, och
uppgick kostnaden till 86 öre pr tunna (tillsammans
186,456 rdr); den skrädda malmen utgjorde 90,085
tunnor, för hvilka kostnaden utgjorde i medeltal
2 rdr 7 öre och försäljningspriset 2 rdr 69 öre pr
tunna. Den tillverkade och i Falu kronovåg invägda
råkopparen uppgick till 12,601 centner 47 skålp.,
och fjerdepartsägarnes behållning till 23,702 rdr
29 öre, hvaraf utdelning gjordes med 19 rdr 75 öre
å hvarje fjerdepart. (Åtvidabergs koppargrufva 
lemnade saroma år 18,461 centner råkoppar.)

Grufvans nuvarande djup är 200 famnar. De till henne
hörande konsterna och vindspelen drifvas
med vatten, som från tre mindre sjöar, kallade
Wällorna, genom det s. k. Nya Krondiket ledas
till en mängd spel och konsthjul, af hvilka
sistnämnda ett och annat har en diameter
af 21 alnar. På det sista spelhjulet, eller
Korsschacktets spelhjul, 1,200 alnar från Krondiket,
har fallet en lodrät höjd af 144 fot. Det
fördelas sedan i 7 särskilda fall, hvilka slutligen
utfalla i den med Runn sammanhängande sjön Tisken,
efter hvilken grufvan också kallas Tiskasjöberg.

Kopparbergsmännen voro i fordna dagar myndige män,
bergsknapar eller bergsfrälsemän, och till deras
klass hörde icke osannolikt Engelbrecht sjelf. Flera
bland dem adlades sedan af de första Wasakonungarne,
Ännu omtalas en af dessa myndiga män, kallad Bilsting,
som bodde vid Gamla Silfverberget och var så rik, att
han skodde sina hästar med silfver, och det berättas
till och med, att hästskor af denna dyrbara metall
skola hafva i trakten af hans fordna hem blifvit funna
vid plöjning och gräfning. Stor-bergsmännen brukade,
säges det, vid högtidliga tillfällen omgifva sig
rned en ordentlig lifvakt af sina arbetare. Hvarje
lördagsafton, då arbetet för veckan slutade i grufvan,
och allt gruffolket kommit upp, gick man i bad,
den kommande söndagen till heder, och samlades då
med svärd vid bälte för att gå till kyrkan. Mången
storbergsman kunde vid sådana tillfällen hafva
hundrade väpnade män i sitt följe. Vid bröllop och
offentliga högtidligheter infunno de sig likaledes
med väpnade följesmän, som stodo med dragna svärd,
medan skålarne druckos, och som tappert försvarade
sina husbönder mot eho som nalkades. Stolta voro
de också med besked och djerfdes till och med, som
vi veta af gamle kung Göstafs historia, förbjuda
Sveriges konung att färdas öfver Brunbäcks elf utan
deras lof. Kung Gustaf böjde dock, som bekant, deras
högmod och gjorde "Dalarne till en stilla och lydig
landsända", om han än icke der "höll sådant hus,
att der hördes hvarken hund eller hane".

Märkligt nog hör man sällan, att olyckshändelser
inträffa i Falu grufva; dock berättas ett par
tilldragelser af denna art, hvilka äro märkliga
nog. Under den förutnämnde Ogiers vistande i Falun
hände, att man i en stollgång, som länge varit
igenrasad, upptäckte det väl bibehållna liket af en
man. Liket var friskt och väl bibehållet, som hade
mannen dött redan dagen förut; men af kläderna och
de i den dödes fickor förvarade mynten kunde man
sluta dertill, att 200 år förflutit, sedan den döde
blef begrafven af raset. En annan tilldragelse af
ungefär enahanda beskaffenhet är den med grufarbetaren
Mats Israelson, gemenligen Fet-Mats kallad, som år
1670 ensam for ned i grufvan, men icke kom upp
igen och sedan aldrig afhördes. Först år 1709,
då en stollgång upptogs mellan Mårdskinnsgrufvan
och Wredes schackt, återfanns liket efter honom
på ett djup af 82 famnar, och hans identitet
bestyrktes genom intyget af hans fordna fästmö,
som ännu lefde. Kroppen var först vid upptagandet
nästan alldeles mjuk; men så snart han hunnit
torka, befanns han hård som sten och troddes hafva
blifvit stenvandlad. I 30 år förvarades nu Mats i ett
glasskåp; men ändtligen tog förgängelsen ut sin rätt,
liket började falla sönder, och han blef slutligen,
79 år efter sin död, begrafven i Stora Kopparbergs
gamla kyrka i prosten Helsingi der befintliga graf
och hedrades med ett af grufpredikanten Hesselius
författadt minnesqväde, hvars upprepande
läsaren dock nu torde benäget bespara oss.Th.

*



Marabutens lejon.

Hvarje år ser man i Algier på olika tider ett
jättestort lejon, vid en af kamelhår förfärdigad lina,
af araber och negrer föras genom gatorna. Förarne
sälja amuletter, och de derför inlöpande penningarne
aflemna de samvetsgrannt till en marabut, hvilken i
Algeriet står i högt anseende. Med
detta urgamla bruk står en egendomlig legend i
samband, hvilken af infödingarne anses vara upphöjd
öfver allt tvifvel. Den vördnadsvärde marabuten,
till hvars förmån insamlingen föranstaltats,
skulle nämligen af himmelen vara utrustad med en
öfvernaturlig kraft, hvilken i synnerhet förmår
betvinga 
djuren i vildmarken, föranleda dem att
frivilligt infinna sig hos honom och hembära deras
hyllning. Lejonet, som så tåligt gör sin vandring
igenom staden, är aldrig detsamma, och dess förare
berätta att, när de från allmosefärden återvända till
marabuten, djuret af dem bortjagas och derefter ånyo
uppsöker sin håla och sina kamrater. Följande året
inställer sig en ny fånge, hvilken utan motstånd
låter lägga
linan om halsen på sig, för att göra de insamlande
pilgrimerna sällskap. Den romantiska nyanceringen
i denna legend, hvilken af européerna visserligen
betraktas som en sådan, utöfvar icke destomindre
stort inflytande på arabernas fantasi, och gåfvorna
inflyta så rikligt, att emottagaren i alla händelser
gör en god affär med sitt lejon.

*



Photosculpturen.

Hvilken triumf genomlopp icke hela den bildade
verlden, då Daguerre och Niepcé hade fullbordat
sina beundransvärda uppfinningar, att tvinga
solstrålen lemna den trognaste bild af föremål,
hvars afbildning förut endast varit förbehållet åt
målarens konstnärliga hand! Då för tiden var den
antydda konsten ännu i sin linda och till och med
upptäckarne anade icke huru långt deras uppfinning
i en framtid skulle kunna utsträckas.

Photografikonsten har nu drifvits till en otrolig
höjd, och af den rika litteratur, som afhandlar
denna konst, erfara vi att jemt nya förbättringar ske,
som gifva en aning om att photografiens användbarhet
skall kunna utsträckas till ännu icke anade områden.

Den nyaste upptäckten är photografiens användande
vid åstadkommandet af sculpterade bilder, eller
photosculpturen.

Uppfinningen af denna konst har man att tacka en
mr Millème; och så väl i Paris som i London hafva
bolag bildat sig att i stort drifva den nyupptäckta
konsten. Bolagets i Paris firma är: Société Génerale
de Photosculpture de France, och det är i sällskap med
en hos detta bolag engagerad bildhuggare vi beträda
dess storartade etablissement.

Byggnaden betäcker en stor, oerhördt dyr areal vid en
af Paris' hufvudgator. Man blir förtjust af den redan
i mottagningssalarne, gallerierna och arbetslokalerna
utvecklade smakfulla prakt, som går hand i hand
med den mest välberäknade ändamålsenlighet. Vi
inträda nu i photografieringslokalen, som är en
hvälfd sal, fyratio fot i genomsnitt och alldeles
rund. Rundtomkring oss på de väl dekorerade väggarne
upptäcka vi ett antal små öppningar på lika afstånd
från hvarandra. Vid pass åtta fot från golfvet är
detta rum täckt af en ofantlig glaskupol, som går
tretio fot högt.



För att nu gifva en praktisk idé om den förträffliga
uppfinningen låter vår ledsagare en person uppstiga
på en i midten af rummet befintlig marmorpiedestal,
med uppmaning att intaga "ställning" och orörlig
dröja der ett ögonblick. I ett och samma ögonblick
tillslutas förmedelst dertill afsedda skifvor alla de
tjugofyra öppningarne i den cirkelrunda väggen. Efter
en kort stund följer en ny smäll och de små luckorna
blifva alla samtliga på en gång aflägsnade.

"Stå still!" ropar vår följeslagare, lyftande handen.

Inom mindre än en minut gifves tecken att lemna
den intagna ställningen. Vi föras nu i en yttre
gång och finna att framför hvarje öppning fanns en
camera obscura anbringad. Inom kort har man i handen
tjugofyra photografier på glas, hvilka lemna en och
samma person från hufvud till fot tagen från lika
många sidor.

Med dessa photografier begifva vi oss till
modellsalen, hvarifrån solljuset är hermetiskt
uteslutet. Att afkasta rocken och kafla upp
skjortärmarne är endast ett ögonblicks verk för
vår ledsagare. Han kallade på en af de talrika
underordnade arbetarne:

"Skaffa hit en obelisk, om ungefär femton tum!"

Den i en af lera nedsmutsad blus klädde mannen
framlemnade snart en klots fuktig lera på en
fotställning. Under tiden hafva vi sett oss omkring
i de små konst-kabinetterna. Öfverallt strålade det
prismatiska ljuset af en camera obscura, som kastade
de photografiska bilderna mot ett i ram infattadt,
ofantligt stort, mattslipadt glas, efter hvilka
konstnärerna arbetade.

De i glaskupolen tagna tjugofyra bilderna blifva
instuckna i fogarne af ett hjuls periferi, som medelst
en handvef kan skjutas fram och tillbaka, så att den
erforderliga bilden noga passar för öppningen i camera
obscuran.



Sålunda får man först se sig i profil och allt efter
som bildhuggaren vrider på hjulet, de tjugotre andra
bilderna.

Vår cicerone tager nu plats vid glaset, efter
att hafva ställt lerklotsen på en skifva, som
i tjugufyra afsatser låter drifva sig en gång
rundt omkring. Bredvid på bordet finnes en enkelt
sammansatt pantograf, medelst hvilken konstnären
afbildar en efter annan af de tjugofyra bilderna i
den mjuka leran. Af beundran kan man knappt slita
ögonen från bildhuggarens arbete, förrän klotsen
vandrat omkring och statyen sålunda är färdig. Denna
liknar originalet ända till det minsta veck och den
obetydligaste skugga. 

Den sålunda åstadkomna bilden
tjenar nu till mångfaldigande af densamma, förmedelst
afgjutning i gips, ja till och med i metall, och inom
några timmar kan man ha nära nog så många statyer af
sitt eget nobla "jag sjelf" som man åstundar.

*


Åkerö.

I Oppunda härad och Bettna socken af Södermanland,
på en ö i den vackra sjön Yngaren, ligger, 3 mil från Nyköping,
det gamla godset Åkerö, ett herresäte, som varit innehafdt af
icke mindre än nitton Svea Rikes Råd, och hvars ägare man med
säkerhet känner allt sedan år 1320.  Den präktiga åbyggnaden
derstädes är uppförd af den tredje bland de stora Tessinerna,
riksrådet grefve Carl Gustaf Tessin, som afled derstädes efter
en ärofull, men ingalunda bekymmerfri ålderdom år 1770 och
uti Bettna kyrka har sitt hvilorum bredvid sin år 1768 aflidna
fru, född grefvinna Ulrika Lovisa Sparre.



Åkerö ägdes år 1320 af riksrådet Bo Nilsson Natt
och Dag, lagman i Östergötland och morfader till den bekanta
Bo Jonsson Grip, men gick år 1414 ur denna ätt öfver till
Stureätten genom Märtha Bosdotter Natt och Dags giftermål med
riksrådet Algot Månsson Sture.  Sedan tillhörde gården, för det
mesta i följd af giftermål, medlemmar af ätterna Grip, Blå,
Lilje, Natt och Dag med flera, ty till gårdens historia hör också
det, att den femton gånger gått i dotterarf.  Sedan år 1550
tillhörde gården ätten Bjelke och blef 1720 af Margaretha Bjelke
testamenterad till hennes styfdotter Katharina Ebba Horn,
gift med riksrådet Axel Banér, ehuru detta testamente
klandrades af fru Margarethas närmaste arfving grefvinnan Ebba
Maria Sparre, åt hvars arfvingar gården tilldömdes 1745.  
Från dem utlöstes Åkerö 1748 af riksrådet grefve Carl
Gustaf Tessin, gift med Ulrika Lovisa Sparre, men såldes af
honom på lifstid till grefvinnans bror, öfverståthållaren grefve
Axel Wrede-Sparre, gift med en grefvinna Törnflycht, hvilka
makars dotter, Brita Stina Sparre, gift med rikskansleren
grefve Fr. Sparre, och dessas andra dotter, Ebba Maria Sparre,
gift med Fabian Montgomery, sedan blefvo ägare.  Till Åkerös
historia hörer också det, att enkorna efter de fyra riksråd, Thure
Bjelke, Erik Sparre, Gustaf och Sten Banér, som år 1600
afrättades i Linköping, här tillbragte sin sorgtid; ett under
Åkerö lydande hemman, Enby, förlänades då åt hustrun till Thure
Bjelkes kammartjenare, hvilken fastsydde herr Thures
afslagna hufvud vid kroppen, och från henne härstammar en
sedan länge florerande prestslägt, kallad En. -- Till gården
leder en lång bro; men som ett minne af den fordna öfverfarten
på färja, förvarades länge och sannolikt ännu en stor färja,
på hvilken hela kungliga familjen den 3 Juni 1769 färdades
öfver till gården, för att besöka Tessin.

Denne Gustaf III:s uppfostrare är den namnkunnigaste
bland alla ägare af Åkerö gård, dit han drog sig tillbaka,
sedan han blifvit ett föremål för både hofvets bittraste hat och
Mössornas hätska förföljelser.  Han återvann slutligen, under
förändrade omständigheter, drottning Lovisa Ulrikas vänskap;
men olyckor hade under de sednaste åren förbittrat hans lif,
utmätning för skuld hade öfvergått honom flera gånger, och
när ständerna ändtligen den 8 Januari 1770 beslutit att
återställa hans indragna pension, afled han på Åkerö tvänne dagar
derefter.Th.

*



En tråkig menniska.

Pennan darrar i min hand, när jag sätter mig att beskrifva 
en sådan figur.  Jag tycker mig höra välkända entoniga röster 
mumla invid mitt öra; det är som tunga händer skulle läggas 
på min axel; jag ser alla tråkiga menniskor, som jag känt 
i lifvet, glida förbi mig i fantastisk procession.  Men fastän 
dessa visioner nedstämma mitt mod, skall jag ändå tala om 
er, j talrika och förskräckliga varelser.

Den tråkige blir vanligtvis mycket gammal och bibehåller 
sina förmögenheter ända till sista stunden; han förlorar sällan 
sina lemmars bruk; någon gång händer det, att en tråkig blir 
döf, men det gör honom ingenting, ty han är icke så angelägen 
om att höra andra, som att sjelf låta höra sig.

Den tråkige har så god hälsa, att man nästan kan bli 
förargad öfver det. Han skulle fela mot sin kallelse, om han 
någon gång blefve sjuk och derigenom lemnade sina olyckliga 
bekanta ett ögonblicks ro. Han stiger upp bittida och lägger 
sig sent, för att desto bättre kunna tråka ut folk. Han är 
mycket ute och träffas öfverallt. Man må fly till badorter, 
flytta på sommarnöje, gå på spektaklet, eller stänga sig inne 
-- det gör detsamma, han träffar en ändå.

Som ingen menniska söker upp den tråkige, så hänger 
han sig fast vid den första han får tag uti, som en ostra vid 
klippan. Han är äfven lik en blodigel, blott med den 
skilnaden att det ej fins något medel att bli af med honom, icke 
ens om man strör salt på honom. -- Ni inbillar er kanske 
att ni kan afvisa honom genom köld? Misstag! Den tråkige 
är icke ömtålig, och han har äfven för få bekantskaper att 
riskera uppoffra någon. Säger ni honom oartigheter, så 
småler han. Trampar ni honom på liktornarne, så lyfter 
han på hatten och ber om ursäkt; visar ni honom på dörren, 
så kommer han fram till fönstret, för att säga er att han har 
glömt sitt paraply, eller fattar i knapphålet på er rock medan 
han berättar sin aldra längsta historia.

Den tråkige läser mycket, för att kunna grundligt tråka 
ut er i alla möjliga ämnen. Han talar om historier med den 
inledningen: "nu skall ni få höra någonting, som man kan 
skratta ihjäl sig åt", hvilket fördubblar den dystra melankoli 
som alltid kommer öfver er i hans närvaro.

Detta slags menniskor äro begåfvade med ett olyckligt 
minne och en makalös blick. Den tråkige glömmer aldrig 
ert ansigte, han känner igen det på en fjerdingsvägs afstånd, 
och som han kan gå mycket fort, så är det omöjligt för er 
att komma undan honom. Om olyckan så fogar, att han äger 
en landtegendom, ett hus, eller en trädgård, och ni händelsevis 
råkar in i detta getingbo, så beklagar jag er af hjertat, 
ty han släpper er icke förrän han visat er hvartenda kålhufvud 
och berättat historien om alla som bott i hans våningar.

Allra tråkigast -- om det är möjligt för honom att 
vara det mera den ena gången än den andra -- blir han om 
någon motgång drabbar honom. Så ofta han då träffar er 
berättar han den bedröfliga historien om sina olyckor; edra 
tecken af otålighet tager han för bevis på ömt deltagande. 
Den olycklige inbillar sig, att han har mött en medlidsam 
själ, under det att ni finner det helt naturligt, att hans hustru 
öfvergifvit honom, att hans barn flytt fädernehemmet och att 
hans bästa vänner vika undan för honom på gatan och låtsa 
som de icke kände honom.

Den tråkige säger med en min, strålande af egenkärlek, 
att han aldrig har tråkigt, och sannerligen, han behöfver 
icke svära på det.

Tro icke att ni kan undgå den tråkige, om han en gång 
har utvalt er till sitt offer, ty han följer er som skuggan och 
är envis som ödet. Han har örnens skarpa blick till att se 
er bland tusen och strutsens vingar till att upphinna er 
under er flykt. Tro slutligen icke att ert ledsna utseende rör 
den tråkige: han känner hvarken medlidande eller samvetsagg 
... men himlen skall kanske förbarma sig öfver ert lidande. 
-- En sådan menniska kan nästan göra en grym: man 
är färdig att önska honom döden -- naturligtvis en 
ögonblicklig.

Milde Gud, fräls oss från den tråkige!

Men då jag tänker derpå, anser jag klokast att sluta denna 
skizz, så att rollerna ej måtte blifva ombytta och målaren 
träda i modellens ställe.F—r—i.

*




Silfverpopplen.

På mäktigt vingpar stormens ande drog 
Kring djup och höjd, 
Och skummig bölja högt mot stranden slog 
Med rusig fröjd.

Om gröna kronans prakt mång' stolt dryad 
Förgäfves stred, 
Och regnet på de undersköna blad 
Föll strömvis ned.

På fästet sönderslitna skyars tropp 
Sågs jaga vildt, 
Och menskans hjerta vida var från hopp 
Och glädje skiljdt.

Jag spejade omkring med sorgsen håg 
I fjerran hän; 
En liten silfverpoppel då jag såg 
Bland lundens trän.

Sin hjessa ödmjukt böjde hon, försann, 
För stormens Gud; 
Dock ljus och leende han henne fann, 
I högtidsskrud.

I lugn och solsken hon kring drägten slöt 
Sitt gröna nät; 
Men stormen kom — och silfverpopplen log 
Då eken grät.

Jag tyckte att hon nickade så öm, 
Med blida drag, 
Och hviskade: "ditt hjertas silfver göm 
Till orons dag".

Tack för ditt råd — hur väl det höfves mig! 
Min nick igen! 
Och tro att gerna jag vill likna dig, 
Du ljusa vän! —Lea.
 


*




Gatstenen.
En allegorisk bild af J. N.


Det var en gång en gatsten, det vill säga, den hade 
varit gatsten; nu var den kasserad. Hvarifrån den var kommen 
visste ingen; den talade nämligen aldrig om att den var kommen 
från landet, smutsig och klumpig; dess berättelse började 
alltid med att den hade varit trottoirsten på Storgatan, och 
den räknade sin tid efter qvastar, som voro uppslitna vid 
gatans rengöring; -- dervid fick man också en vink om dess 
renlighet.

"Det är nu tjugo qvastar sedan", berättade den, "sedan 
en gosse föll omkull och slog pannan emot mig; men då han 
gret, sade jag: "Det var du, som slog emot mig; jag gjorde 
endast min pligt, Vagnar hafva kört öfver mig, utan att jag 
böjt mig; hästar hafva slagit sina jernbeslagna skor emot mig, 
så att det gnistrat; men jag har endast sagt: Hårdt emot 
hårdt."

Den låg nu och dref på en gård, dit den blifvit kastad, 
då gatan blef omlagd.

En dag tog hönspigan den och lade den på en korg, uti 
hvilken hon hade en höna och dess kycklingar; der låg nu 
gatstenen -- för så kallades den ännu, -- och såg ganska 
kallt ned på hönan, som arbetade, för att komma ut.

"Nu har jag blifvit uppsyningsman", tänkte stenen.

Hönan arbetade så länge, tills hon lyckades vicka
litet på korgen, smög sig ut och en af kycklingarne
efter.

"Bump", sa' stenen, trillade ned och knäckte
kycklingens vingar.

"Stenhjerta", skrek hönan; men vingen var knäckt och
gatstenen tänkte: "jag gjorde min pligt, du kunde
låtit bli att vicka."

Någon tid derefter kom gårdens ägare, tog gatstenen
och sade: "den passar"; så gick han upp i huset med
den och band den i ett snöre uti vägguret.

Uret blef uppdraget. "Nu flyger jag", sa' gatstenen.

"Ja, som en kluns", sa' blylodet, som hängde vid sidan.

Den måste nu indela sin tid efter lördagar, ty då
blef den uppdragen; det var en hastigare tidräkning,
än den efter qvastar, men stenen fann sig deri.

Der hängde den många lördagar, och till slut multnade
snöret som den hängde i. En lördag, då den blef
uppdragen, sade den: "Bump!" Snöret hade brustit
och den hade fallit ned på botten i urfodralet. "Jag
gjorde min pligt", tröstade den sig, då den blef
kastad ut på gården igen.

Den var återkommen i sitt gamla lugn; men en dag hörde
den ett förfärligt tumult: hojtande och skrikande. En
massa folk störtade in på gården, der gatstenen låg, med 
käppar och andra tillhyggen; en ung karl tog gatstenen
i handen och sprang ut från gården; fönsterna slogos
in; det sköts på folket och på soldaterna, som med
fälld bajonett stormade uppåt gatan.

Den unge mannen lyftade sin arm. "Lefve
friheten!" ropade han, "ned med tyrannerna!" Han
kastade stenen, som träffade befälhafvaren.

"Jag gjorde min pligt", sa' stenen, då kaptenen
föll. Soldaterna blefvo ursinniga; den unge mannen
träffades af ett skott. Tumultet slutade och gatstenen
låg åter på gatan; men nu låg den i rännstenen.

Länge låg den der; men så kom der en dag en vagn,
lassad med sten, och vältade der som stenen låg. "Hvem
der?" frågade han. "Grundsten till den nya kyrkan"
var svaret. Vagnen restes, stenen lassades på igen
och gatstenen fick följa med.

Det gräfdes och murades på byggnadsplatsen. Sten blef
lagd på sten och kalk emellan. Gatstenen blef också
inklämd emellan kalken.

Kyrkan restes och blef invigd; men gatstenen låg i
grunden med sin princip; ja, många gatstenar tänkte
som den: "Jag gör min pligt, -- något annat behöfver
jag icke."

*



Ett besök i Rio de Janeiro.

Målaren Biard har öfver hvad han upplefvat i Brasilien
utkastat en ganska underhållande skildring, den vi
här låta följa. Närmast måste man göra den resande
sällskap till Rio. Han skrifver:

Den 9 April 1858 gick jag i Southampton ombord på
ångaren Tyne, der passagerarna mest voro engelsmän,
portugiser, brasilianare och fransmän. Äfven en tysk
konungason (prins Georg af Sachsen) for med till
Lissabon, för att der förmäla sig med en portugisisk
prinsessa. Kaptenen lät iordningställa en kajuta
framför stormasten, enär vädret var rätt blåsigt och
prinsen gerna ville hafva en fri utsigt öfver hafvet;
dock glömde herr sjömannen omnämna, att i samma
kajuta under förra resan personer varit inlogerade,
de der lidit af gula febern.

Den 13 April voro vi i Tajo framför Lissabon och
stucko hastigt åter ut i Atlantiska Hafvet. Jag
var missnöjd med min kajuta, som låg i lovart,
hvadan fönstret oupphörligt måste hållas stängdt
och man sjelf tillbringa sin tid i ett obehagligt
halfmörker. Först emot aftonen kröp jag fram samt
begaf mig ut på fördäcket, der just ett sällskap
tyska spelmän började musicera och hvilka jag roade
mig med att nogare betrakta. Som bekant, välja icke
sällan små qvinnor jättestora, starka män, och så var
äfven fallet här; en kolossal menniska med ofantliga
händer spelade piccola-flöjt eller klarinett och hans
son, en gosse om tio eller tolf år, blåste en väldig
basun, hvilken smattrade förfärligt. Konserten fann
för öfrigt bifall och upprepades hvarje dag. I början
dansade några herrar med hvarandra, men snart funno
damerna för godt att trippa fram, och ändtligen kom
full bal till stånd, dervid man föga bekymrade sig
om, att skeppets krängning stundom föranledde små
afvikelser från rätta takten.

Den 14 April fingo vi Porto Santo, den 15 Madeira
i sigte. Passagerarne stego i land, besökte först
en kyrka, hvars namn jag förgätit, och redo sedan
genom gator, infattade af murar. Man sade mig, att
utsigten vore utmärkt herrlig, men jag har sannerligen
ingenting annat sett, än murar samt plockat en
ofantlig bukett. För öfrigt är Madeira verkligen en
trädgård, hvarest alla tropiska växter trifvas lika
väl som våra europeiska. Luften är mild och helsosam
samt för den skull antalet sjuka, hvilka här söka
återvinna den förlorade helsan, stort. De vackraste
husen tillhöra engelsmän. De berömda vinbergen sökte
jag fåfängt, ty sedan den efterhängsna drufsjukan
anställt förödelse, har man utrotat nästan alla sådane
och planterar i stället det mer gifvande sockerröret;
dock växer på östra sidan ännu vin.

Vid Teneriffa, der vi ankrade den 17, gick jag icke
i land, men aftecknade den berömda Piken, utgörande
en svart topp öfver underliggande snö. Den 19 fingo
vi se Gröna Uddens öar. Sanct Vincent, der ångaren
lade till, erbjöd en tröstlös och öde anblick, knappt
upplifvad af några förkrympta träd, och dessa äfven i
sparsamt antal. Barnen lupo alldeles nakna omkring,
och är sålunda skräddaren en för dem fullkomligt
onödig person.

Från S:t Vincent till Pernambuco i Brasilien styr
man tvärs öfver Atlantiska Oceanen. Resan blef
nu tråkig och genom den starka hettan besvärlig,
så att vi gäspade litet hvar den ena gången efter
den andra, medan samtidigt allmän slapphet gjorde
sig gällande. Understundom väckte en hvalfisk vår
uppmärksamhet, liksom vi också hade intresse af de
flygfiskar, hvilka sågos och ofta fångades. Matroserna
utspände några af dessa djur på små bräden, så
att man noga kunde iakttaga byggnaden af fenorna,
hvilka tjena dem som vingar, och detta gaf oss något
tidsfördrif. För en verklig väckelse sörjde emellertid
kaptenen, ty en signal förspordes, och genast samlade
sig hela besättningen, hvilken firade alla båtar,
till och med schaluppen ned i sjön; brefväskorna, för
att berga posten, hemtades, båtarne bemannades, och
hvad skulle allt detta betyda? Saken tog sig ut som
bittert allvar, man visste ej hvad som stod på. Men
lyckligtvis var det endast fråga om en öfning, den man
måste skänka sitt bifall, ty skulle en verklig fara
uppkomma, har folket på förhand en föreställning om
hvad som kan tima, och hvar och en känner sin plats.

Den 29 April, kl. 8 på aftonen, passerade vi linien,
dock blefvo vi förskonade från de bekanta samt ofta
beskrifna högtidligheter, dem matroserna gerna
bruka tillhandahålla sina gäster ombord; icke
desto mindre föranstaltades i ersättning derför
en penningeinsamling, och vi drucko champagne på
kaptenens välgång.

En i sanning präktig soluppgång hade vi den 1 Maj. En
sådan anblick, med en dylik molnbildning, har jag
aldrig tillförene skådat. Under natten beundrade
vi den södra himmelens stjernbilder och på morgonen
uppdök så småningom landet vid horizonten. Amerika
låg framför oss. Det förkunnade sig visserligen
icke genom berg, ty kusten är flack, utan genom
palmer. Men hvad kommer der simmande emot oss? det
ser ut som ett fartyg utan segel, det der genomskär
vågorna. Jag frågar en passagerare bredvid mig, samt
erhåller den upplysningen, att detta sällsamma fartyg
är en jangada. 
Det består af ett halft dussin stockar, hvilka bilda
en sammanbunden flotte, har en bänk och i midten ett
hål för masten. 

Musik ombord på ångbåten.

Vi befunno oss framför Pernambuco,
men sågo ingenting af staden och foro vidare, sedan
några af passagerarne anförtrott sig åt jangadan samt
postpåsen blifvit aflemnad. Under farten emot Bahia
bemärktes ingenting annat än några hvalar, flygfiskar
samt tropikfåglar, och i ett hällregn inlupo vi
på natten i hamnen. Jag rodde i land och hade nu
brasiliansk jord under mina fötter, men af allt, hvad
jag beredt mig på att se, såg jag ingenting. Icke ett
enda romantiskt intryck. Ingenting annat än negrer och
återigen negrer, som högt skreko, trängdes och stötte
hvarandra; ingenting annat än smutsiga benkläder,
smutsiga skjortor och smutsiga fötter. Jag hade ofta
hört, att i Bahia funnos de vackraste negrinnorna,
och bemärkte äfven några, hvilka togo sig rätt bra
ut. Men i den undre stadens trånga gator trängde
sig allting brokigt om hvartannat, äfven främmande
köpmän, judar så väl som katoliker och dertill i en
sannerligen pestilentialisk atmosfer. Jag skyndade
mig så fort som möjligt genom de gator, hvilka ha
trappsteg, förande till öfre staden. Der var luften
renare, och då jag stannade framför en vacker 
trädgård, bemärktes den första colibrin, som surrade
kring orangeblommorna.

Tre dagar sednare, den 5 Maj, foro vi in i Rio
de Janeiros herrliga vik, hvilken sannerligen är
upphöjd öfver hvarje beskrifning. Jag såg Botafogo,
hospitalet, glorian med dess vackra husgrupper,
Santa Theresia, dit man påstår, att gula febern icke
tränger, kastellet med signalerna, samt ett präktigt
grönt landskap. Det var ändå någonting helt annat
än vid Pernambuco och Bahia. Emellertid bemärkte
man i land nästan uteslutande negrer. Några buro på
hufvudet åtskilligt, som syntes mig misstänkt, ty
måsar kryssade i luften deröfver. Var det ett lik? Jag
såg också det berömda berg, hvilket till följe af
sin formation med rätta bär namnet Sockertoppen,
under det att min blick fästade sig vid Corcovado,
Puckelberget, som hvarje främling bestiger, enär
utsigten derifrån är underbart skön.

Vi stego i land. Hvar och en tog ett bylte under
armen, innehållande de nödvändigaste kläderna för
närmaste tre eller fyra dagar, ty alla andra effekter
måste vandra i tullhuset. I den ofantliga trängseln
hade jag nära nog fallit i vattnet, men kom likväl
lyckligen till Rua Direita, den raka
gata, vid hvilken många portugisiska köpmän bo. Der
står äfven tull- och posthuset. På trottoiren suto
de vackraste negrinnor, dem jag någonsin sett,
med former, som erinrade om jättinnor; dock led min
beundran betydligt afbräck, då jag märkte att dessa
svarta damer handlade med åtskilliga otrefliga
viktualier. Från Rua Direita kommer man in i
Ouvider-gatan, hvilken för Bio är hvad Rue Vivienne
utgör för Paris och Broadway för Newyork. Dock länge
hade jag icke tid att taga densamma i betraktande,
ty framför allt måste man se sig om efter tak öfver
hufvudet.

Å "hotellet" erhöll jag en dräglig måltid, men tyvärr
ett högst eländigt rum med ett enda fönster; annan
lokal var ej disponibel och det återstod intet annat,
än att hålla till godo med ett så simpelt hål. Om
man i Brasilien icke har ett luftigt rum, lider man
en pina, som under blytaken i Venedig och värre än
vid vindstilla under eqvatorn. För mig blef hettan
alldeles odräglig och bort emot midnatt kunde jag icke
längre hålla ut i sängen, utan steg upp och lade mig
på en rörbänk; dock hade jag kommit ur askan i elden,
ty obekanta fiender gjorde vilda anfall på mig. Redan
förut hade jag haft största möda i verlden att skydda
mig för myggor
och nu stormade ännu större odjur inpå mig. Jag
ville veta, med hvilka jag hade att skaffa och
tände upp ljus. Då såg jag insekter med tumslånga
spröt på hufvudet, hvilka skjöto som stjernskott
kring i rummet, och nu plötsligen försvunno med
ovanlig hastighet. Jag sökte efter dem, men deras
spår voro försvunna, och jag utsläckte ljuset på
nytt. Ögonblickligen började det arga oväsendet
ånyo. Dock ungefär samtidigt brände mitt ljus igen och
en af tingestarne dansade mellan mina fingrar. Det
var en kakerlaka (Blatta insignis) hvilket icke
förorsakade mig ringa förskräckelse, enär jag tidigare
varit ett helt år ombord på ett örlogsfartyg, som
vid Senegal blifvit hedradt med besök af några dessa
otäcka djur, de der sednare så förökade sig, att de
blefvo en verklig pest för skeppet. Med verklig fasa
tänkte jag tillbaka på denna tid och råkade i en mer
än lindrig förtviflan. Ljuset fick brinna och på en
stol afbidade jag dagens inbrott.

Följande morgon vandrade jag omkring i staden,
begagnande en snöhvit drägt, den jag köpt mig i
Paris och hvilken uppenbart passade för ett tropiskt
land. Men alla menniskor stirrade på mig, ungefär så,
som när en solbränd arab i burnus eller en albanes
med sin frestanella låter se sig i 
våra europeiska hufvudstäder. I Rio går nämligen hvar
och en svartklädd.

Det förstås af sig sjelft, att jag gjorde mig all
möjlig möda, för erhållande af en passande boning. Jag
kom till ett stort torg, hvarest fanns en springbrunn,
försedd med otaliga kranar, så att femtio svarta
karlar och qvinnor samtidigt kunde fylla sina stora
krus med vatten, derunder de skreko och gestikulerade
på ett fasaväckande sätt. Derefter vandrade jag genom
några gator ned till hafsstranden och kom just till
det ställe, der vid landningen fiskmåsarne fladdrat
omkring i luften. Nu blef det mig klart hvarföre:
i närheten låg hospitalet. I dylikt grannskap ville
jag icke bo, gick alltså vidare och fann förtjusande
trädgårdar samt vackra hus, bildande den på en kulle
sig utsträckande gata, som kallas Glorian. Der fanns
emellertid ingenting att hyra ut och jag ville nu en
gång för alla ha en bostad, i hvilken man slapp att
hvarje natt utkämpa hårda strider med kakerlakorna. --
Men jag fann ingen.

Då förbarmade sig kejsaren af Brasilien öfver den
främmande konstnären. Biard berättar, att han i
palatset S:t Christoph välvilligt blef emottagen af
majestäterna, aflemnade sina rekommendationsbref och
derefter erhöll uppdraget att måla de kungliges
porträtter. Han tog sitt logis i kejserliga
statspalatset och var nu befriad från alla vidare
bekymmer. Sedan han någorlunda orienterat sig i
staden, gjorde han utflygter i trakten deromkring.

Jag ville, så fortfor han, göra några landskapsstudier
och valde dertill den bergstrakt, som heter
Tijuca. Från Rio far man en sträcka i omnibus
och bestiger sedan mulåsnor, hvilka gå ända till
berget. Man rådde mig att lega en svart bärare, hvilken
skulle besörja allting riktigt, utan att man behöfde
ha särskild uppsigt öfver honom. Men jag gick bakom
honom till det ställe, der mulåsnorna stod färdiga,
och detta väckte hos alla den största förvåning; de
ansågo mig för tokig och skulle jag, påstodo de, icke
lefvande komma fram. Som förklaring häröfver måste
anmärkas, att européerna i Rio snart blifva lika tröga
som brasilianarne sjelfva. Hettan verkar tryckande
på dem, afslappning infinner sig, och först fram på
aftonen taga de sig en stunds promenad. De begripa
icke, huru en hvit menniska vid sina fem sinnens fulla
bruk kan våga att gå till fots under middagstimman en
sträcka af högst tre fjerdingsväg, -- och så alldeles
orätt hade de icke. Emellertid tågade jag klockan
elfva på morgonen åstad med min neger. Kofferten var
ingalunda lätt, och efter en half timmas förlopp såg
karlen ut som en bronsbild. Jag hade spänt upp min
paraply, följde mödosamt efter och blef med hvarje
steg allt mattare. Slutligen kände jag ett anfall af
svindel samt var högst glad att vid bergets fot finna
ett värdshus, der jag stannade öfver natten. Följande
morgon aflönade jag negern, frukosterade och begaf
mig sedan ensam på väg. Då inträffade just i rättan
tid några af mitt ressällskap, hvilka voro klokare
än jag, ty de hade mulåsnor. De ville stanna öfver
söndagen hos mig. Nu tog jag också en mulåsna, och
åstad bar det till det stora vattenfallet. 
Utflygten var angenäm.
Öfverallt såg jag planteringar af kaffeträd, och
snart förnummo vi det uppfriskande sorlet af kaskaden,
hvilken jag fann ganska romantisk.

Nästa morgon, helt tidigt, packade jag min tornister
samt begaf mig på ströftåg, för att göra studier och
utkasta skizzer. Jag var omgifven af en präktig
natur samt kände mig helt lycklig, dock gjorde en
rätt prosaisk förtret helt snart betydligt afbräck i
den poetiska entusiasmen. Medan jag tecknade, hade
nemligen oförskämda myror fallit öfver min frukost
och på min bekostnad rikligen förplägat sig. Sedan
jag tecknat nog, tog jag tornistern och paraplyen
samt vandrade vidare. Då och då mötte jag slafvar,
hvilka allesammans gjorde stora ögon, då de fingo se
mig, ty att en hvit företoge en dylik spatserfärd,
ansågo de för nästan otroligt. Det var ju en fri man,
en hvit man, måhända till och med en doktor och han
bar en börda på ryggen! Oerhördt! Och hvitklädd var
han dertill; hvad skulle allt detta betyda? De svarte
begrepo det icke.

Men deras förvåning skulle ännu betydligt högre
stegras. Då jag ankom fram till min bostad,
bemärkte jag ett ridande ilbud i kejserligt livré,
omgifven af en brokig, gapande massa. Budet hade att
öfverlemna den hvite mannen, som bar en tornister,
ett bref; ett sådant fall hade ännu aldrig förekommit
i denna trakt af verlden. Men med saken sjelf hade
det sin riktighet, ty brefvet var adresseradt till
mig, herr Biard, riddare af Hederslegionen, och
inhändigades. Innehållet föranledde mig, att utan
vidare uppehåll begifva mig tillbaka till Rio.

Der bodde jag, som ofvan nämndes, i kejserliga
stats-palatset, men begaf mig dagligen ut till
S:t Christoph, beläget omkring en half mil från
Rio, för att porträttera de kungliga. Naturligtvis
begagnade jag då svarta kläder. Oftast återvände jag
derifrån till fots, för att bättre kunna anställa mina
betraktelser samt åtnjöt i min bostad full frihet,
dock föreföll det mig obehagligt att alltid vandra
genom palatsgårdar och emellan skyltvakter, hvadan
det var mig mycket kärt, att erhålla nyckeln till en
bakdörr, förande ut till Misericordia-gatan. Dock
hade saken äfven sin hake, ty nyckeln var af så
ofantlig längd, att ingen af mina rockfickor var 
stor nog att inrymma honom. Likväl antog jag kolossen
med stor tacksamhet och lät göra rockfickorna längre. 

En fru af stånd i Rio.

Nästan hvarje dag besökte jag torget,
emedan man der har bästa tillfället att studera
folkets egendomligheter. Tidigt på morgonen kommo
farkoster med apelsiner, pisang, trävaror och fisk
från öarne i bugten. Negrerna hojtade, kastade omkull
hvarandra, skrattade, greto och många störtade sig
med sina korgar i vattnet, för att desto fortare
komma i land. Vid hög flod var larmet värst och icke
sällan urartade detsamma till slagsmål. Vid stranden
suto svarta qvinnor under luftiga skrank och sålde
kaffe, torkadt oxkött och bönor, hvilka sednare
för största antalet brasilianare bilda den dagliga
favoriträtten. Hvad som särdeles intresserade mig,
var de herrligt färgade fåglar, som suto på träspett,
och hvilka jag gerna köpt allesammans, men tyvärr
förstod jag mig ej på uppstoppning. På en annan sida
af torget voro 
kalebasser och mattor utställda till salu samt der bredvid
fiskar, lefvande fåglar och apor. För öfrigt
tyckas brasilianarne icke särdeles bry sig om sina
praktfulla fåglar, ty i Rio åtminstone såg jag i de
vid fönstren hängande burarne vanligen en grönsiska
eller steglits. Äfven på de tropiska blommorna sätta
de intet värde, men väl på törnrosor.

Tiden förflöt sålunda ganska angenämt för den
vettgirige. Utom dess hade jag köpt mig en svart
öfverrock och kunde alltså i Rio gälla för en
anständig karl. Visserligen var plagget något varmt
och derigenom rätt obehagligt, men derpå var icke
vardt att räkna; herrar negrer, hvilka med förakt
bligat på den hvita, bugade sig oändligt ödmjukt
för den svarta rocken. Jag bodde i ett palats och
midt emot låg deputerade kammaren, hvars ljudliga
sessioner nästan trängde till mina öron, utom det,
att det gjorde mig nöje hvarje gång nationalgardet
tågade förbi mitt fönster. Sappörerna voro ju
riktiga praktexemplar och togo hela min beundran i
anspråk. Deras förskinn voro, allt efter de särskilda
regementena, olika beskaffade, ty hos några bestodo
de af eftergjorda tigerhudar, hos andra funnos té- och
kaffeplantor målade på lädret. Herrar officerare buro
sina halmhattar eller tschakoer helst under armen.

Öfver mina måltider hade intet varit att säga, om
icke de fördömda myrorna besvärat mig på ett särdeles
gement sätt. Äfven om aftnarne hade jag ej fullt
skäl att vara belåten, ty då fönsterna öppnades för
insläppande af frisk luft, började alltid en musik,
hvilken vanligen icke upphörde förrän klockan två på
morgen. Det var en guitarr och en flöjt, hvilkas
innehafvare exeqverade verkliga dödspsalmer,
de der öfverflödigt nog ytterligare beledsagades
af sång. Mången gång slet jag mig ifrån denna pina
och gick upp till kastellet, hvarest jag tillbringat
herrliga timmar. Man har derstädes en präktig utsigt
öfver bajen och Orgelberget, hvilket sednare med
sina ovanliga former helt egendomligt afsticker emot
horizonten. Så snart det blifvit mörkt, började ljusen
i staden att blänka fram, och då gick jag hem.

Å Ouvidor-gatan har jag icke allt för ofta låtit se
mig; men mera än en gång betraktade jag vid butikernas
strålande sken de brasilianska hvita damernas drägt.
Frun af stånd har 
vanligen två mulattskor eller negrinnor i följe och
ytterligare ett par små negerpojkar. Hon skrider så
majestätiskt som möjligt fram och mången gång vandrar
hennes äkta man förut; hon tycker om färger, som bjert
sticka i ögat, hvilket må ha sitt goda med sig, ty när
solen en tid bortåt stekt på ett sådant tyg, tager det
sig helt annorlunda ut och drägten har så att säga
blifvit en hel annan; ett nytt mode uppkommer genom
utfällningen och så har man sparat sina penningar.


Sappörer af nationalgardet i Rio.

Två underliga processioner hade jag nöjet vara vittne
till. I den ena spelade en docka, föreställande den
helige Georg i full rustning, en stor roll, i det
att hon satt till häst samt åtföljdes af alla högre
funktionärer, men genom slarf af folket, som ledde
hästen, hade helgonet nära nog fallit i gatan. Vid
en annan dylik högtidlighet såg jag ett stort antal
åtta- till tolf-åriga flickor, i drägter från Louis
XV:s tid svajande i siden och sammet samt uppförande
allehanda dansar. Bredvid flickorna skredo herrar
fäder i knäbyxor, med parasoll och brinnande cigarr;
officerare af arméen buro sina hufvudbonader under
armen och helgonbilder i händerna; naturligtvis
fattades ej heller sappörerna med de
tigrerade förskinnen, och processionen afslöts genom
negrer, hvilka kastade svärmare bland folket.

Negrer bilda i Rio företrädesvis den karakteristiska
figuren och anträffas öfverallt. Straxt under
de första dagarne, då jag inflyttat i mitt rum,
märktes ett egendomligt buller, det jag icke kunde
förklara. Jag skyndade till fönstret och var vittne
till ett egendomligt uppträde. En familj flyttade med
hela sitt pick och pack från ett hus till ett annat,
och allt husgerådet bars af negrer. De marscherade
efter hvarandra i en viss takt, under det att hvar
och en individ upprepade ett par stafvelser eller
utstötte ett par strupljud. En släpade icke mindre än
fem sammanbundna kärl på hufvudet och hela sällskapet
kunde väl utgöra vid pass femtio stycken. Sist
bemärktes en stor flygel, hvars vandrande underlag
bildades af sex negerhufvuden.

En annan gång såg jag en grupp af tre negrinnor,
hvilka ifrigt underhöllo sig med hvarandra. Den ena
bar på hufvudet en paraply, den andra en apelsin och
den tredje en liten butelj, som föreföll egendomligt
nog, om man ej visste, att de svarte bära allt
upptänkligt på hufvudet, och tjock nog är hufvudskålen
derför.

Auktioner på slafvar har jag äfven bevistat, och går den 
svarta varan, på samma sätt som hvarje annan, under klubban.
Auktionsförrättaren ställer sig på första bästa
kista eller stol och tager en liten hammare i handen,
hvarvid jag en gång observerade huru för ett sterbhus'
räkning, utom lampor, bord samt annat husgeråd,
desslikes fem negrer skulle säljas. Folket var för
ingen del illa till mods, utan tvärtom helt uppväckt
samt såldes till tusen dollars per stycke. Den ene
köparen hade inropat två negrinnor, en negergosse,
ett bord, allehanda redskap och en häst.

Undantagsvis förekomma vid dylika tillfällen rätt
lifliga uppträden. Sålunda utbjödos af arftagaren
efter en ganska välvillig man sju negrer till salu;
de hade varit sin aflidne herre mycket tillgifna
och kunde ej finna sig i att erhålla en annan ägare,
hvarföre de gjorde motstånd och endast med stor
möda öfverväldigades. Emellertid förekommer en grym
behandling af negrerna ytterst sällan, ty i allmänhet
förfar man ganska mildt emot dem;
derjemte bilda de en mycket värdefull egendom,
hvilken efter afrikanska slafhandelns afskaffande
stigit tre till fyra gånger i pris. I alla händelser
är deras öde oändligt mycket bättre, än sådane
europeiska kolonisters, hvilka af samvetslösa agenter
blifva lockade till Brasilien och bedragna på alla
förhoppningar. Å Rios gator möter man individer
från alla länder, hvilka, bleka och utmagrade, tigga
sitt bröd. En gång såg jag till och med två kineser,
af hvilka den ene var blind, erhålla allmosor af en
gammal neger.

Hittills ha vi, säger "Globus", följt Biard och vilja
nu komplettera hans skildringar af negerlifvet ur en
annan källa. 

Man ser i Rio endast få lastvagnar eller
dragkärror, enär äfven handelsvaror till största delen
fortskaffas på negrernas hufvuden. Vanligen gå dessa
i flockar om åtta till tolf man i ett egendomligt
tempo, som icke alldeles kommer upp emot traf, samt
uppstämma derunder en egendomlig sång. Denna är full,
hög, men ytterst enformig, så att den för främlingen
i början, när allt förefaller nytt, är tilldragande,
men dock snart blifver rätt obehaglig.

Negrerna känna sig ganska lyckliga och behöfva endast
undantagsvis samt i obetingadt nödiga fall någon gång
arbeta öfveransträngdt. Städse ha de en hel hop fritid
öfver, den 
de efter behag kunna använda, och många sammanspara
sig en rätt artig summa. Om söndagarne gå de snyggt
klädda, bivista tjurfäktningar eller andra skådespel
och dansar, hvarvid de svarta sköna infinna sig i
mängd, för att beundras af sina tillbedjare. Negrerna,
man måste upprepa det, känna sig ganska lyckliga
samt äro lustiga och muntra; klimatet behagar dem,
och de ha god föda fullt upp, medan deras herrar
äro efterlåtna och tröga. Slafven kan utan allt för
stor ansträngning förvärfva sig så mycket, att det
blifver honom möjligt att friköpa sig. Då och då
förekommer väl ett oroligt uppträde, men så träffas
den eller de skyldige af ett svårt straff. Man drager
en mask öfver ansigtet, lägger handklåfvar på dem
och rätt ofta ett halsjern. Bestraffning med piska
är icke allmänt bruklig och detta slags tukt endast
då sträng, när det handlar om starka förbrytelser af
mycket motspänstiga samt hårdnackade personer.


Negrinnor i Rio.Sprättar i Rio.


I negrernas lif och verksamhet inträffar alldeles
egendomliga fall. En engelsman ägde en svart köksa,
som beredde honom mycken förtret. Hon var hårdnackad,
motsträfvig och af ett retsamt lynne. Hennes herre
skickade henne bort ur huset, och sedan dess håller
hon en restauration vid Dom Pedro-jernvägen.

Denna svarta hade erhållit binamnet Frihet och är ett
afrikanskt praktexemplar, smärt och kraftigt vuxen,
med vacker staty och välformade lemmar. Dertill har
hon ingen trubbnäsa och inga uppsvällda läppar, utan
negertypen visar sig endast svagt i hennes drag. Hon
är från Aschanti-landet och berättade oss, att hon
vore en "prinsessa" samt hade blifvit röfvad af en
fiendtlig höfding och försåld till en slafhandlare,
af hvilken hon fördes till Brasilien, då hon knappt
var femton år gammal.

Frihets-damen berättade gerna om den kungliga
hofhållningens i Aschanti-landets herrlighet och
prakt; det kejserliga
palatset och hela hofstaten i Rio vore ett ingenting
deremot. Vi behandlade denna negrinna med förekommande
artighet, och derföre var hon mycket meddelsam emot
oss; träffade henne emellertid en tillrättavisning
eller tadel, svällde näsborrarne och hon blef ond. Hon
gick i katolska kyrkan och följde med dess ceremonier,
men icke förty satte hon högt värde på sin afrikanska
fetisch, den hon aldrig lade ifrån sig. Mången gång
inbjöd hon ett antal negrer, hvilka på aftnarne slogo
sig ned kring elden, och då berättade hon dem på sitt
modersmål allehanda om det gamla hemmet, hvartill
ganska ofta kommo krigssånger.

Å nästföljande sida hafva vi intagit en utsigt af
hamnen vid Rio med Orgelberget. Till venster ligger
det förut omnämnda berget "Sockertoppen" och bakom
detta Botafogo-bugten, hvars stränder äro beklädda med
utmärkt vacker skog. Genom den framspringande spetsen
af S:t Joao och den lilla låga men befästade ön Lago
hopklämmes farleden till endast 4,000 fot; men bakom
den sammanträngda passagen öfverskådar man ännu hela
den herrliga taflan. Bakom Botafogo höjer sig landet
vågformigt, är tätt bevuxet och bebygdt med spridda
sommarvillor. På bergsudden Maria de Gloria står en
prydlig kyrka, och der bakom, alltid till venster,
ligger
Rio de Janeiro med sina kaserner, kloster, kyrkor och
torn. I medelpunkten af vår illustration höjer sig
ön Villegagnon med dess befästningar och den större
ön Gobernador ur den blå hafsspegeln, under det att
man till höger öfverblickar hela kusten till hafvet,
från Praia grande till bergsudden S:t Cruz med dess
fästningsverk. Bakgrunden bildas af Orgelbergets
barrskog, som teckningen angifver. Så företer
sig hafsviken och Rio Janeiros hamn till en den
skönaste anblick man kan tänka sig, under en herrlig
solbelysning, då de mångfaldiga hvarandra korsande
ång- och segelfartyg gifva taflan ett intressant och
brokigt lif.

*



Paradisfåglarne.

I den genom sköna former och färgprakt framför
alla högre djur utmärkta fåglarnes klass, intager
paradisfågel-slägtet obestridligen ett af de
första rummen. Föranleder ännu i dag anblicken af
paradisfågeln en hvar till utrop af beundran, kan
man föreställa sig, hvilken öfverraskning första
beskrifningen öfver denna perla inom fågelverlden
skulle väcka i Europa, när Magelhaens öfverlefvande
ledsagare ånyo anlände till Sevilla år 1522. Icke
utan en viss rörelse läser man
huru några af de ifriga, men i hänseende till
medel oändligt vanlottade naturforskarne i 15:de
århundradet beteckna såsom en af de största
tilldragelser i deras lif, då anblicken af
paradisfågelns fjäderbeklädnad ändtligen en gång
förunnades dem, och för den skull torde det måhända
förtjena en viss ursäkt, om under denna period fabler
uppstodo, hvilka ovanligt länge bibehöllo sig i
allmänna tron. Man betraktade dessa fåglar som luftiga
sylpher, hvilka hade sitt hem endast i det 
Inloppet till Rio med Orgelberget.
oändliga lufthafvet; hvilka flygande verkställde alla till
sjelfuppehållelsen hörande förrättningar och blott
hvilade några flygtiga sekunder genom att medelst de
långa trådformiga stjertfjädrarne hänga sig fast
vid trädens grenar. Fötter skulle de ej besitta,
utan, likt ett slags högre väsen, vara befriade från
nödvändigheten att vidröra jorden samt nära sig af
etherisk spis, morgondaggen. Det tjenade till intet,
att flera utmärkta naturforskare förklarade dessa
underfåglars fotlöshet vara en fabel -- folket förblef
vid sin gamla, visserligen icke opoetiska åsigt. Linné
har sökt föreviga denna gamla saga i artnamnet på det
oftast förekommande slaget: Paradisea apoda 
(apoda, fotlös).

Alla egentliga paradisfåglar bebo uteslutande Nya
Guinea och omkringliggande små öar, samt äro alltså
inskränkte till ett jemförelsevis ringa område. De
tåga som flyttfåglar hit och dit, allt efter den
rådande monsunen och dermed i sammanhang stående
regntid, hvarvid resorna anträdas i sällskap, liksom
dessa fåglar öfverhufvud lefva polygamiskt; vanligen
är en hane omgifven af tolf till tretton honor,
hvilka bilda familjen och i allo underordna sig dess
"caput". Emellertid tyckes det, som om en enda art af
slägtet (kungsparadisfågeln P. regia) lefde i monogami
(engifte) och aldrig anträffades annat än parvis. Alla
arterna välja skogen till vistelseort och förekomma
aldrig på öppna ställen.

Fabeln om paradisfågelns brist på fötter har uppkommit
derigenom, att infödingarne ända in till nyare tider
regelmässigt afskuro benen på de fåglar, med hvilka de
drefvo handel, och först de beräknande kineserna hafva
lyckats föranleda vildarne till en större omsorg vid
de nedlagda djurens beredande för verldsmarknaden.

Öfverst Kungsparadisfågeln; närmast upptill Paradis-skatan; de två understa vanliga Pararadisfåglar.

Den vanliga paradisfågeln (P. apoda) har
storleken af en trast, är gulbrun, på öfverhufvud
och hals citrongul, kring näbbet och strupen
smaragdgrön. Endast hanen är på sidorna försedd
med dessa plymer, hvilka man så högt värderar som
prydnader. Bland alla arter tyckes denna vara den mest
utbredda. Han uppehåller sig i topparne af de högsta
träd, i synnerhet på teakträdet (Tectonia grandis)
samt begifver sig endast ned till marken för att söka
föda. Hans vidare lefnadssätt och fortplantning äro
ännu till största delen okända. 

Kungsparadisfågeln (P. regia), hvilken finnes såväl 
på Nya Guinea, som några af Moluckerna, är den minsta af
slägtet, föga större än en sparf. Öfre sidan är
lifligt kastaniebrun med öfvergång till mörkrödt,
buken hvit, ett band öfver bröstet guldgrönt, panna
och en del af hufvudet sammetslikt orangerödt,
ögonvrår svarta, strupe hvit. Han är utrustad
med fjäderbuskar vid sidorna, bestående af 6-7
gråaktiga fjädrar, som sluta bredt och vid ändarne äro
smaragdgröna, medan två af stjertfjädrarne förlänga
sig till långa trådlika, i ändan platt spiralformiga
skaft. Honan är ofvan rödbrun, undertill brandgul,
brunstrimmig; stjertfjädrar vanliga. 

Af Paradisskatan (Astrapia gularis), som Vieillot 
stuckit  in bland paradisfåglarne, känner man endast denna art, 
hvilken till och med på Nya Guinea sällan anträffas och är
så praktfull, att Lesson och andra beskrifvare anser
för omöjligt att genom ord gifva en passande idé om
hennes glans. Svansen är tre gånger längre än kroppen;
på hvarje sida af hufvudet står en solfjäderformig,
utåt konkav fjäderbuske; fjäderbeklädnaden är
upptill purpursvart med lifligt metalliskt skimmer
i violett; från ögonvrån åt hvardera sidan går
ett glödande hyacintrödt band åt bröstet till;
de röda hjessfjädrarne ha smaragdgröna spetsar;
hela undersidan är malachitgrön; bröst och
öfverryggfjädrarne likna till form och läge väl
ordnade fjäll och skimra i alla regnbågens färger. Ett
dylikt märkvärdigt färgspel finnes endast hos några
hönsarter i Indien. Öfver paradis-skatans lefnadssätt
fattas alla underrättelser, enär ingen resande sett
den lefvande och de i samlingar befintliga exemplar
erhållits af infödingarne.

Den vanliga paradisfågeln lärer i tropiska länder
kunna vänjas vid fångenskapen och så väl resanden
Lesson, som Bennett sågo honom i bur, den förre på
Amboina, den sednare i Macao.

Besynnerligt nog höra paradisfåglarne, dessa naturens
små underverk, till korp- och kråkfamiljen, för
hvilken vi annars ej hysa några sympatier, och den
vanliga paradisfågelns toner kunna betecknas genom
följande noter: 



*


En hvalfiskfångares berättelse.

För några år sedan gjorde jag i Valparaiso bekantskap 
med en nordamerikanare, officer på hvalfiskfångaren Nantucket, 
hvilken från sina fiskplatser i Stilla Hafvet anlupit nämnde 
hamn, för att intaga friska förråder af proviant och vatten. En 
afton språkade vi om de åtskilliga tilldragelser och äfventyr, 
som han upplefvat under den tvååriga expeditionen, hvarvid 
han berättade följande egendomliga händelse:

"En morgon i daggryningen låg "Nantucket" under stiltje 
midt ibland en hop stora hvalar, och samtliga båtarne blefvo 
hastigt utsatte, för att börja jagt på dessa bestar. Tvänne 
af båtarne hade haft tur och voro på eftermiddagen, med 
deras byte i släptåg, återvända till fartyget, men de andra kunde 
ej berömma sig af samma framgång, ty efter att de genom 
något slags förseelse förlorat första chancen, lyckades det först 
efter flera timmars ihärdigt förföljande den första båten att 
hinna upp hvalen samt hugga sig fast i honom, och nu följde 
en lång, förtviflad kamp, hvarvid den andra båten skyndade 
till hjelp. Men den ena linan efter den andra förbrukades 
af hvalen, hvilken visade sig vara ett djur af största omfång 
samt ofantlig styrka och särdeles seglifvad. Han försökte åtskilliga 
medel att slingra sig undan, dök ofta lodrätt ned på oändligt 
djup, tills det ofantliga vattentrycket tvingade honom att 
ånyo uppkomma i vattenytan och sköt derpå fram med en 
sådan hastighet, att vattnet på begge sidor om båtarnes skarpa 
bog formerade sig till två lodräta väggar. Ändtligen började 
dock denna snabbhet aftaga, och harpunerarne, hvilka före 
nattens inbrott ville försäkra sig om sitt byte, ryckte nu fram 
för att gifva hvalen dödsstöten, i form af fyra spjut, som 
indrefvos i hans kropp, hvilken nu låg nästan orörlig på vattnet. 
Men knappt hade stålet funnit sitt mål, förrän hvalen 
med vild häftighet, liksom vaknade härigenom alla hans 
lifsandar på nytt, slungade sig till hälften ur vattnet, svängde 
den mäktiga stjerten högt i luften och med två slag af 
densamma, af hvilka ett träffade främsta båten, krossade denna 
och kringspridde manskapet, simmande på vattnet, hvarvid en 
fick låret brutet. Sedan hvalen anstiftat denna olycka, dök 
han åter under, men besättningen i den andra båten 
hopsamlade hastigt de förolyckade, lade den sårade på bottnen 
i jollen och afbidade med otålighet djurets återuppdykande, 
för att andas. Men man väntade förgäfves -- bytet 
var undsluppet, ty hvalen hade, efter allmänna antagandet, 
under sina sista förtviflade försök att befria sig, dykt så djupt 
ned, att hans uttömda krafter icke tilläto honom att åter höja 
sig, utan dog under vattnet och derefter sjönk allt djupare. 
De på sina förhoppningar bedragna hvalfiskfångarne suto 
tigande och sågo, huru famn efter famn af deras harpunlinor 
försvunno i oceanen, tills den sista alnen var utlupen och 
mannen i bogen redan höjde yxan för att kapa tåget, som 
också skedde, på det att den sjunkande hvalens tyngd icke 
måtte draga båten med sig ned i afgrunden.

Trötta af det långa fruktlösa dagsverket och nedstämda 
öfver sitt missöde, ordnade nu folket återfärden till fartyget, 
hvilket redan för länge sedan försvunnit vid horizonten, 
enär det med den inträdda stiltjen icke kunnat följa dem. 
Sedan de rott några timmar, kände de en lätt bris springa upp, 
den de visste skulle föra fartyget till dem. Efter en 
stunds förlopp fingo de se en raket, som angaf för dem 
fartygets riktning och läge, hvilken signal upprepades hvarje 
halftimma, ända tills fartyget blott var på några få sjömils 
afstånd. Folket hade hvilat ut på årorna en stund och ånyo 
gripit verket an, då de märkte brisen dö bort samt deraf 
måste sluta till, att fartyget åter var nödsakadt ligga stilla, 
-- när plötsligen ett ljud träffade deras öron, som kom hvarenda 
man att af fasa hålla in årorna. Det var ett tjut eller 
rättare ett utdraget, hest, tungt, qväfdt stönande eller 
veklagande, hvilket tycktes komma långt bort ifrån öfver vattnet, 
men riktning eller afstånd kunde omöjligen bestämmas.

Karlarne reste sig i båten och lyssnade. Natten var 
mulen och mörk, men linien emellan himmel och haf tydlig 
nog, för att visa deras öfvade blick konturerna af det egna 
fartyget, hvilket låg på endast tre mils afstånd; vid den del 
af horizonten likväl, hvarifrån de hemska ljuden tycktes komma, 
var intet segel synbart. Men då de höllo för möjligt, att 
manskapet från något förolyckadt fartyg måhända dref 
omkring i en båt i grannskapet, utstötte de allesammans höga 
rop, å hvilka dock ej erhöllos något hörbart svar. Nu lyste 
eller blänkte på en gång några ljusstrålar genom det dunkla 
fjerran och ett blåaktigt sken skimrade fram under ett par 
minuter, fladdrade ett ögonblick upp och försvann sedan. I 
detsamma trängde ett aflägset, genomträngande skri, åtföljdt 
af en veklagan, genom den stilla nattluften. Men samtliges 
erfarenhet på sjön och på land hade aldrig låtit dem göra 
bekantskap med sådana toner, och till denna öfverraskning, 
blandad med fasa, sällade sig nu en vidskeplig fruktan, åt 
hvilken matroser i allmänhet så lätt luta, och med sakta 
rysning tillhviskade roddarne i båten hvarandra sina 
förmodanden.

"Jag vet ingenting, som simmar i hafvet eller flyger i 
luften, det der kunde frambringa sådana toner", sade en; 
"om ett fartyg vore någonstädes i närheten på tjugo mils 
afstånd, skulle vi tydligen märka seglen; vi äro allt för långt 
ut på öppna sjön, för att anträffa kustfarare med hornboskap 
från hvilka vrålet kunde härröra, och dessutom eger alls 
ingen dylik trafik rum på vestkusten af Sydamerika, från hvilken 
vi äro åtta hundra mil borta."

"Om skriet kommer från en båt, ville jag endast veta, 
hvad det kunde vara för slags manskap", sade en annan. 
"Jag vet hvad det vill säga att drifva omkring skeppsbruten 
och öfvergifven på hafvet. En gång befann jag mig jemte 
tjugo andra hela 32 dagar på en flotte, och en mängd af 
dem blefvo vansinniga samt dogo i raseri, emedan de drucko 
salt vatten och skreko och slogos och strypte hvarandra, tills de 
spolades öfver bord, men till och med den gången hörde jag 
intet sådant skrik -- dessa ljud innebära ingenting menskligt."

"Kunde det inte vara en hval, Bill, som gaf ifrån sig 
detta stönande?" frågade en annan af båtfolket, en gammal 
erfaren sjöman, hvilken i egenskap af skäljägare och hvalfiskfångare 
redan farit på alla haf.

"Hm, ja, det kunde ju vara en möjlighet", återtog Bill; 
"och likväl lät det icke som dödsrosslingen af en hval. Jag 
har allt för ofta hört sådant, för att icke känna igen det. 
Den äkta hvalen vrålar icke mycket, men den svarta eller 
potthvalen, som förekommer deruppe vid Grönland samt för 
öfrigt i hela verlden, han skriker så, att man kan höra det 
tjugo mil rundtomkring. Jag påminner mig ännu ett fall, 
när jag var vid Ny-Zeeland, då vi dödade en hona samt 
hennes kalf och bogserade dem uppför en bugt. Då kom 
den gamle gossen till hval vid nattens inbrott utifrån öppna 
sjön och gaf ifrån sig ett sådant stönande och vrålande, att 
det var sorgligt höra det. Han visste, att honan summit dit 
in samt lockade nu på henne att komma ut, och nästan en 
hel vecka igenom infann han sig hvarje natt framför bugten 
och vrålade och skrek och väntade på honan, ända till 
daggryningen. Först sedan vi helt och hållet afspäckat henne 
och utbogserat kadavret i öppna sjön, försvann hanen helt 
och hållet."

Matroserna lyssnade ännu en stund, men ingenting sågs 
eller hördes vidare; de rodde till och med ett stycke i den 
riktning, hvarifrån ljudet tycktes komma, och ropade ännu en 
gång, men erhöllo intet svar; en timma sednare upphunnos 
de af fartyget och togos ombord. Då kaptenen afhört deras 
berättelse, undersökte han med nattkikaren hela horizonten, 
men kunde ej upptäcka något segel, och slöt deraf, att 
fartyget, från hvilket ljudet och ljuset utgått (förutsatt, att icke 
alltsammans berodde på en villa) under mellantiden kommit 
utom synkretsen. På tonerna ville han för öfrigt icke 
riktigt tro. "J ha'n hört en nordkapare (Delphina Orca) grymta, 
eller några stora skälar snarka, eller måhända en pinguin 
trumpeta", sade han; "j voren alla trötta och halft insomnade. 
Kryp nu allesamman i era hängmattor och sofven tills 
dagen gryr, ty i morgon fån j nog att göra med 
afspäckningen af den ena kvalen. J ären en hand full dumhufvuden, 
som på det sättet lät den andra hvalen undkomma."

Folket gjorde efter befallning, men voro fullkomligt 
öfvertygade, att ljuden de hört icke härrörde från någon af de 
orsaker, kaptenen sökt ifrågasätta. Ljuset hade, fastän 
aflägset, skimrat så tydligt fram, att det endast kunde vara från 
något förbifarande skepp, huru märkvärdigt det än förekom, att 
man ej sett spår till fartyget sjelft.

Matroserna hade sofvit några timmar och dagen grydde 
redan. Vinden var friskare, men fartyget hade lagt bi, 
sedan man halat upp båtarne, och så var man på hela natten 
ej kommen ur fläcken; hvalens lik låg förtöjdt vid långsidan. 
En del af späcket hade redan dagen förut blifvit uthugget, 
hissadt ombord, sönderskuret och kastadt i de väldiga 
kopparkittlarne, af hvilka man vid hvalfiskfångsten betjenar sig, 
för att koka ut tranen, och som äro inmurade i tegelstenshärdar 
på fördäck. Bränslet under kittlarne var redan 
ditlagdt, allting färdigt till uppgörande af eld och styrmannen 
sysselsatt med tillrustningarne, då kaptenen hastigt kom 
springande ur kajutan upp på fördäck.

"Tänk er", sade han till styrmannen; "jag tror sannerligen, 
att folket verkligen hört det som de berättade oss i 
natt. Något utomordentligt föregår på sjön. Mitt kajutfönster 
var öppet, hufvudgärden är anbringad tätt bredvid, och 
som jag låg der, hörde äfven jag ljud, dem jag icke kunde 
förklara. Har ni ingenting försport?"

"Nej, här på däck hafva vi bultat och spikat, men ingenting 
förnummit", svarade styrmannen; "hvadför ljud var det då?"

"Nåja, i början lät det alldeles, som folket beskref, först 
ett djupt, tungt stönande eller qvidande och sedan ett doft 
skri, uppenbart på stort afstånd. Derefter hörde jag ett enda 
vildt skri, hvilket efterföljdes af ett högt skratt -- ett hemskt 
ihåligt skratt, som kunde isa blodet på en. Hade icke folket 
erfarit detsamma, skulle jag svurit på, att alltsammans 
varit en gemen dröm."

"Huru länge är det sedan dess?" frågade styrmannen.

"Knappt en qvart sedan. Men är allting i ordning för 
smältningen af späcket, mr Smart?" sporde kaptenen och 
granskade de gjorda förberedelserna; "ropa på vakten, så snart 
det blir ljust nog, och skicka allt folket till arbetet. 
Kittlarne äro ju fyllda, derföre kan ni låta göra upp eld, men 
befall sedan folket för- och akterut att hålla sig så tysta 
som möjligt, ty jag vill ännu en gång lyssna och söka komma 
underfund med, hvad det är för besynnerliga ljud!"

Han gick och ställde sig vid hackbrädet, medan folket 
på däck inställde sitt arbete och trädde åt sidan eller stego 
upp i vanterna. En liten stund bortåt höllo alla sig tysta 
och kikade eller lyssnade; då lät plötsligt samma klagande 
ljud åter helt tydligt förnimma sig, så att kaptenen höjde 
språkröret, som han hade i handen och ropade an de osynliga 
grannarne. Knappt hade de sträfva tonerna förklingat, 
innan ett helt öfverraskande svar följde derpå, nämligen ett 
sällsamt, hest skratt, som gällt mullrade fram öfver hafvet 
och småningom öfvergick till ett vildt skri, hvilket gaf ett 
obeskrifligt sorgligt echo i den dystra morgonluften. Matroserna 
stodo helt förskräckta och gripna af fasa, men i samma 
ögonblick började elden under kittlarne att högt flamma upp, 
kastande ett rödt sken öfver vattnet, och liksom om i lågorne 
legat en trollformel, mäktig att frambesvärja alla afgrundens 
demoner, utbröt på en gång ur det grå halfmörkret vid 
horizonten ett chaos af de hemskaste toner, en verklig helveteskonsert. 
Skallande skratt och vilda tjut, skärande skri och 
doft rytande ljödo om hvartannat, än enstaka, än i chorus, 
stundom nästan bortdöende och derpå, när lågorna slogo allt 
högre upp, förenande sig till det mest djefvulska larm, under 
det att emellanåt rop, som tycktes härröra från menskliga 
röster, och hvilka man endast otydligt kunde urskilja, blandade 
sig i firandet af denna hex-sabbat. Detta räckte ända tills 
fartyget redan tillryggalagt en temmelig sträcka af sin kurs, 
hvarefter ljuden småningom blefvo allt svagare och slutligen 
helt och hållet upphörde.

Innan eld uppgjordes, hade man bringat fartyget i förlig 
vind, på det att rök och gnistor måtte drifva bort öfver bogen och 
icke skada tackelverket, ej heller hindra matroserna i deras 
arbete. Några af besättningen voro så bestörta, att de gerna 
skulle sett, om fartyget ändrat kurs och lemnat denna hemska 
trakt, men yankee-kaptenen var icke så vidskeplig, utan 
fastmera besluten att komma underfund med orsakerna till det 
passerade. För den skull befallde han att elden skulle släckas, 
på det att fartyget åter måtte kunna styra mot vinden, 
samt vända.

Medan utkiken i vanterna och märsgasterna bemödade 
sig att upptäcka något fartyg eller annat föremål i grannskapet, 
slogo samma toner åter deras öron; man styrde nu i 
denna riktning, fartyget lade bi och en båt utsattes, men 
matroserna tvekade, då kaptenen befallde, att den skulle 
bemannas, och ville vänta tills det blefve full dager.

"Hvad för något! Hvad ären j då rädda för, karlar?" 
frågade kaptenen; "tron j då, att här kryssa onda andar? ..." 
Här tvärstannade han och hela besättningen utstötte ett skri, 
ty en märkvärdig företeelse erbjöd sig för deras blickar: ett 
blekblått, fosforscerande ljus glänste plötsligt fram ur mörkret 
och visade dem ett afmastadt, hjelplöst för vinden drifvande 
vrak. Genom de öppna styckeportarne och skansklädningen 
glänste, brutet genom vågorna, det spökaktiga 
ljusskenet och slickade flämtande stumpen af stormasten, det 
enda återstående af hela tacklingen. Vrakets bog var vändt 
emot fartyget och utkiken i masttoppen kunde stundom, när 
vraket krängde, se ned på dess fördäck. Tätt bredvid 
akterluckan brände en blå, darrande låga, som än högt flammade 
till, än nästan dog bort och vid hvars bleka sken allting på 
fördäcket blef synbart. Alla matroserna forskade ängsligt 
efter besättningen å vraket, men icke ett spår till menniskor 
syntes till; fördäcket var alldeles tomt, långbåten och spirorna 
borta, så att om folk ännu funnits ombord, ingenting hade 
kunnat dölja dem för de förfärade åskådarne. Men i stället 
för dödliga menniskor erbjödo sig andra föremål för de 
handfallne matrosernas blickar. Stora, vildt utseende, ruggiga 
djurgestalter såg man vid det blå ljusets fladdrande skimmer, 
fulla af oro, löpa fram och tillbaka på fördäcket samt 
springa upp på skansklädnaden.

"Jag kan försäkra er", sade berättaren, ur hvars mun 
jag förnam denna historia, "att jag sjelf greps af en oafvislig 
fasa vid denna anblick. Jag har växt upp i en del af 
Nya England, der man ännu envist tror på öfvernaturliga 
saker. Redan som ung hade jag hört, att onda andar stundom 
uppträdde i gestalt af vilda djur och spökade på ställen, der 
de i lifstiden föröfvat sina brott; och vi voro nu på höjden 
af den kust, hvarest för tvåhundra år sedan flibustiererna och 
buccaniererna hade bedrifvit sitt skändliga yrke, röfvat och 
förstört hela flottor, plundrat och nedbrännt hela städer. Då 
den blå lågan fladdrade på det sättet och det förfärliga skriet 
och tjutet utbröt, påminte jag mig lifligt dessa historier från 
min barndom och sökte intala mig, att jag hade framför 
mig ett andeskepp med dess i vilda djur förvandlade spökmanskap.

Men ändtligen inbröt dagen, det blå ljuset dog bort, och 
då vi sågo ett verkligt vrak framför oss, vid hvars akterspegel 
en båt hängde, lade vi ut från vårt fartyg och prejade 
an det förra. Röster ur kajutan svarade oss; vi rodde nu 
akter ut och sågo en man sträcka hufvud och axlar genom 
ett af kajutfönsterna.

"Ohoj, godt folk!" ropade han, "akta er för att gå 
ombord. Några af de vilda bestarne ha kommit lösa 
förliden natt och äro ej att narras med." -- Och hotande nog 
tycktes de i sjelfva verket vara, ty i det ögonblick, vi 
beträdde hackbrädet, sågo vi deruppe några hyenor springa upp 
på skansklädnaden, hvilkas ögon lyste af hunger och lystenhet 
samt vildt bligade öfver till oss; detta var ej heller att 
undra öfver, ty på nära en hel vecka hade de ej fått det 
ringaste foder.

Briggen var i sjelfva verket ett fullständigt menageri, 
som en spekulativ yankee förde till Kalifornien och med hvilket 
han emellertid undervägen besökte alla sydamerikanska 
hamnar. Genom en orkan hade fartyget blifvit kastadt ut 
på öppna sjön och under den fruktansvärda stormen förlorat 
sina master samt dref sedan dess omkring som en lekboll för 
för vågorna, ända tills djuren voro i det närmaste förhungrade. 
Yankeen hade en eländig besättning, ty hälften af 
densamma utgjordes af hans djurvaktare och öfriga menageripersonal, 
liksom han var sin egen kapten, enär han ansett 
styrmannen äga fullkomlig kompetens att hjelpa honom till 
rätta med fartygets manövrering. Besättningen hade gjort 
storbåten i ordning, för att öfvergifva fartyget, i händelse intet 
annat blefve synligt, äfvensom flera gånger försökt uppsätta 
nödmaster, men fruktlöst. Under det sednaste experimentet 
dermed, hade stocken, hvilken skulle tjenstgöra som mast, 
fallit ned och med storändan krossat buren med hyenorna, 
hvarefter hela manskapet hastigt flydde ned i akterkajutan 
och under däck, der de måste stanna, tills den gryende 
dagen satte dem i stånd att antingen skjuta ned eller på annat 
sätt göra de löskomna bestarne oskadliga. Vår eld hade retat 
upp odjuren och derigenom gjort manskapet uppmärksamt på 
oss, troende det sig hafva ett brinnande skepp framför sig. Det 
blåaktiga ljuset, som folket i båten sett aftonen förut, var 
brinnande sprit, som de kringdrifna tändt på under kajutfönsterna 
och hvilken signal de på morgonen upprepat, i hopp 
att derigenom ådraga sig vår uppmärksamhet. Besättningen 
hade också lyckats öppna storluckan och ställa en brinnande 
spritpanna på fördäcket, der de af hunger rasande vilddjuren 
ströfvade omkring.

Besättningen stannade tre dagar hos oss och hjelpte oss 
med afspäckningen; vi uppsatte nödmaster åt dem och 
försågo kaptenen med ett stort förråd hvalfiskkött för hans vilda 
djur samt bergade derigenom menageriet, hela hans förmögenhet, 
ty allt hvad han ägde, hade han nedlagt i detsamma. 
Vi hörde sednare, att han med brigg och menageri lyckligen 
uppnått Callao, och nu är han väl med båda delarne för längesedan 
i Kalifornien."

*



De menskliga drifterna såsom föranledare till de tidigaste uppfinningarne.

 (Forts. fr. sid. 208).

Den naturliga drycken är vatten. Dess allmänna och 
ymniga förekommande på jorden, äfvensom dess utmärkta 
egenskap att släcka törsten, gör alla andra drycker öfverflödiga, hvadan vi se, 
att det en lång tid bortåt förblifver den uteslutande, med undantag af blodet 
från nyss dödade djur, hvilket derjemte begagnas som dryck. Det är dock 
märkvärdigt, att mjölk, till hvilken den unga menniskan först är hänvisad, 
föga eller alls icke drickes af de rå urfolken.

Ju högre kulturen stiger -- isynnerhet genom de
förpligtelser. som familjen eller, för att gå ännu
längre, stammen ålägger menniskan -- söker denna nya
medel att tillfredsställa sina behof. Jagten erhåller
först en högre utbildning. Mod, kraft och slughet
måste tagas i anspråk, för att afhjelpa bristen
eller tillförsäkra sig nya njutningar. Buskmännen
närma sig den skygga gnun, genom att på en käpp
hålla framför sig ett strutshufvud och Nordamerikas
indianer smyga sig på sitt vildbråd genom efterapning
af djurgestalter.

Jagt under efterapning af djurgestalter.

Utom skogens talrika djur, är det fiskarne, hvilkas
fångst bedrifves för näringsämnenas erhållande. Med
båge och pil, med spjut och nät, ja till och med genom
giftiga växtsafter eller frukter, hvilka Sydamerikas
indianer bruka kasta i floderna, stämplas efter
fiskarne, och jagten på desamme uppöfvar likaledes
sinnena, enär nya medel, vapen och redskaper dertill
äro erforderliga.

Eskimåstammarne och indianhorderna i det nordliga
Amerika lefva till största delen under året af
fiskfångst och blott minsta tiden af jagt på
landtdjur. De äro utmärkta roddare och betjena
sig, allt efter fiskslagen, antingen af håfven (se
sid. 245, fig. 7) eller kastspjutet. I handhavandet
af dessa redskap besitta de en sådan skicklighet,
att eskimåerna till och med veta att medelst en håf,
icke mycket större än en flughåf, fånga fåglar i
flygten. (Se sid. 246, fig. 8.)

Hos alla jägarfolk är, emedan anskaffandet af föda
måste vara osäker samt beror på yttre gynnsamma eller
ogynnsamma förhållanden, sättet att lifnära sig temligt
rått. Smak och förkärlek för någonting visst utbilda
sig visserligen småningom, men till att börja med är
det det qvantitativa, som tillfredsställer. Resande
berätta, att tre buskmän på en natt kunna förtära
en gnu. En eskimå tog tjugo skålpund skälspäck till
sig och förtunnade denna rätt genom lika mycket smält
smör, hvilket på försök sattes fram för honom. Kapten
Cochrane nämner till och med i sina resor om en dylik,
hvilken inom 24 timmar konsumerade bakparten af en
stor oxe och ofvanpå 20 skålpund fett; jakuterna
äro sådane storätare, att tre stycken anse som en
bagatell att på en gång förtära en hel
ren, ända till bara benen. Å andra sidan kunna alla
dessa menniskor fördraga hunger vida längre än andra
vid ett ordnadt lefnadssätt vana folkslag.

Hvarest fortfarande öfverflöd på näringsmedel rådde,
tyckes det, som om jägaren, viss om vildbrådets
outtömliga mängd, inom området för sin vistelse
hade upptagit särdeles utmärkta djur, hvilka han
fångade lefvande och som förrådde en viss böjelse
för menskligt sällskap, hvarefter han gjorde dem
till sina följeslagare och tjenare. Andra djurarter,
företrädesvis renen, åsnan, hästen, fåret, kamelen,
laman och hornboskapen, hvilka lefva hjordvis,
ansluta sig gerna till menniskan samt ha så till
vida ett stort inflytande på hennes utveckling, som
de småningom förvandla jägarens vilda kringvandrande
lif i herdens lugnare. Menniskan lär, i umgänget med
de nyttiga djuren, att känna deras egendomligheter,
icke mindre i egenskap af mjölkproducenter, än som
last- och riddjur samt faller sålunda af sig sjelf
på idéen att skona dem. Deri ligger ett väsentligt
framåtskridande. Hon vet att genom ett antal af dessa
sällskapsdjur, tillräcklig föda står att erhålla,
äfven om vildbrådsbrist skulle inträffa, och liksom
jägaren först endast känner glädje öfver njutningen,
så utvecklar sig härefter glädje öfver ägandet,
hvilken lär honom att grunda hjordar, tillöka dem
samt sparsamt umgås med förbrukningen af de särskilda
delarne. Och sednare, när husdjursafveln 
vidare utvecklat sig, odlas eller planteras särskilda
foderväxter, hvarigenom småningom utbildar sig en
systematisk behandling af jorden, hvilken åter har
till följd, att de förra rastlöst vandrande stammarne
blifva bofasta samt, ordnande sin verksamhet i
regelbundet återkommande sysselsättningar, lära känna
betydelsen af samhällsinstitutionen.

Sedan menniskan uppgifvit förtärandet af näringsmedlen
i rå tillståndet och genom passande behandling
lärt sig tillreda dem smakligare, öppnade sig ett
hufvudfält för den mest mångsidiga utbildning och
öfning af åtskilliga färdigheter, för användningen
af de gjorda erfarenheterna.

Omsorgen att anskaffa den nödvändigaste födan ledde
till uppfinning och fullkomning af jagtredskaperna;
smakens förfining drifver till genomforskning af
naturen, isynnerhet växtriket, samt ökar insigten.

Liksom nöd och lystenhet äro de första direkta
föranledarne till uppfinningar, så sporra de också
till görande af upptäckter. Om vi gradvis vore i
stånd följa, huru menniskorna först försökte njuta
frukterna, skulle vi sannolikt äfven finna, att
till en början ofta oangenäma efterverkningar voro
förknippade med dessa experimenter. Ty lystenheten
kastade sig väl närmast öfver det, som för ögat
framställde sig färgrikt och glänsande, utan att
skilja mellan hvad som efter dess inre beskaffenhet
kunde vara gagneligt för menskliga kroppen. Men
småningom förkastades det opassande, det osmakliga,
ehuru den observerade verkan, om också icke till
följe af hunger, stundom ånyo framkallades, för
att återställa det störda helsotillståndet. Första
elementerna till praktisk medicin kunna väl antagas
vara lika gamla som begagnandet af växtriket till
näringsämne. Medicinen sjelf utvidgades endast genom
tillökningen af ämnen, som den drog inom sitt område;
en verklig fullkomning karakteriserar först den höga
kulturgraden hos bildade folk.

Deremot anträffa vi redan hos i öfrigt mycket djupt
stående folkslag en förkärlek för vissa ämnen, hvilka
njutas för deras upplifvande verkans skull. Den rå
vilden har endast driften att stilla sin hunger och
att stoppa magen så full som möjligt. Den oregelbundna
ätningstiden, endast betingad genom tillgången på
föda, vänjer magen och alla dithörande organer vid
upptagandet af ofantliga qvantiteter på en gång,
och i det fullständiga fyllandet af de elastiska
magväggarne består den förnämsta njutning, som
lifvet kan erbjuda bokotudens, eskimåens eller den
brasilianske indianens lif. Men det förfinade sinnet
söker någonting mera. Ett upplifvande af nerverna,
ett höjande af sinnesverksamheten, sådant det först
tillfälligtvis förspordes efter njutandet af vissa
ämnen, blifver lika önskvärdt, som lugnandet af
de upprörda nerverna, de öfverretade sinnena, och
hvilket snart framställer sig som ett oafvisligt
behof. Så snart menniskans inre känslor förädlas,
söker hon efter medel att föröka sin glädje, att
mildra sina bekymmer.

Indianer på fiskfångst. (Fig. 7.)

Underbar är dervid den iakttagelsen, att naturen
öfverallt, i den varma södern, lika väl som i
polarländerna, låter henne finna och beträda samma
vägar. Hon har i jäsningsprocessen, i det artificiela
framställandet af starka drycker, begåfvat henne med
en verklig Pandora-ask, hvars glädje eller
smärta bringande innehåll i de mest skiljaktiga former
utbredt sig öfver nästan hela den bebodda jorden.

Samma jäsningsprocess, på hvilken våra bryggare
och brännare stödja sig, är det, som låter de
otaliga slag rusande drycker uppstå, hvaraf hvart
och ett folk har sin. I Sydamerika producerar
man af majs en spirituös dryck, chican, fastän
visserligen på något primitivare sätt, än våra
bryggare ölet. Indianfamiljen slår sig ned omkring
en ofantlig kurbitsskål, omgifven af en hög torkadt
majsmalt, hvar och en sysselsatt att i sitt anletes
svett söndertugga en hand full korn och att sedermera
utspotta den på det sättet erhållna gröten i skålen,
hvarefter ordningen kommer till en ny portion. Har
hela högen majs sålunda blifvit genomarbetad mellan
käkarne, så är det förnämsta undangjordt; hett vatten
hälles på gröten och blandningen får jäsa i krus. Den
önskade drycken är inom kort färdig, och liksom vi
hedra våra gäster med drufvans eldiga saft, på samma
sätt erbjuder indianen främlingen ett krus sjelftuggad
chica, för att visa honom sin gästvänskap.

Efter samma metod bereda Vänskapsöarnes invånare en
jäst dryck ur kavaväxtens (en pepparart) rot. Denna
rot sönderstyckas först, utspottas sedan,
likaledes tuggad, på ett pisangblad, förtunnas
i en träskål med vatten och utsättes för 
en lätt jäsning. Preparatet är icke alldeles så rusande som våra
spritdrycker, men njutet i nöjaktig mängd, verkar
det alldeles på önskadt sätt.

Krimska tatarerna låta hirsfrön jäsa, af hvilka
äfven araber, abyssinier och andra afrikanska
stammar tillreda en rusande dryck. Herden på
sydliga sluttningen af Himalaya sörplar igenom ett
bamburör sin mursa, likaledes öl af en hirsart,
och Rysslands steppinnevånare berusa sig i
quass af råg. Vin och vinartade drycker ansluta sig
närmast i ordningen. Huru gammalt deras bruk anses,
bevisar sagan om syndafloden. Hvarest rankan trifves,
nyttjar man dess drufvor, för att derutur pressa
sorgbrytaren; öfriga länder veta att begagna sig af
andra naturprodukter för samma ändamål. De afrikanska
negerstammarne borra vissa palmarter och låta deras
saft jäsa. Så oljpalmen på Afrikas vestra kust eller
den oöfverträffliga Caryota urens, hvilken inom 24
timmar lärer gifva 40 buteljer saft. Det deraf vunna
palmvinet heter toddy. Karaka beredes af den saft, som
utströmmar från kokospalmens sårade blomhölsa. 

Guarago deremot är vin, bildadt af sockerrörets saft, 
hvilken liksom palmsaften öfvergår i frivillig jäsning. Hos de
gamle tyskarne och ännu hos många nordiska folk finna
vi mjöd af honung. Ja, hos herdefolken förvandlas
mjölken genom passande behandling i spritdrycker, och
anses stomjölken hos mongolerna i detta afseende som
den mest innehållsrika. 

I alla jästa drycker, de må
ha framställts af tuggad majs eller af rått fårkött,
så som kalmuckernas borv skall vara, är det ett och
samma ämne, för hvars skull de äro så eftersökta:
alkoholen, hvars producerande i rent tillstånd dock
först lyckades araberna, hvilka ungefär i 12:te
århundradet uppfunno destillationen.

Samma inre öfverensstämmelse, som visar sig i de
dryckers beskaffenhet, hvilka af menniskan befunnits
glädjebringande, söker efter sådana medel, hvilka
njutas, för att lugna och i behagliga drömmar invagga
själen.(Forts.)
Fågelfångst hos Eskimåerna. (Fig. 8.)




Flickan från hafvet.
Finsk folksaga.


Det var en gång en man och en hustru, som hade en
son och en dotter, hvilka begge voro de vackraste
barn man kunde se. Sonen blef herde öfver konungens
boskap; dottern stannade hemma. När de begge syskonen
voro skiljda åt, längtade brodern mycket efter sin
syster. För att trösta sig skar han hennes bild
särdeles konstnärligt i trä. Hände sig nu, att
konungens son fick se den mästerliga bilden, och
emedan han fann den öfver måttan intagande, ja till
den grad skön, att hon, hvilken den föreställde, icke
skulle kunna nog värdigt besjungas i en runaFinsk folkvisa. 
eller beskrifvas i ett högtidstal, sade han till herden:
"Är din syster verkligen så vacker, som du afbildat
henne, skaffa henne då hit och jag skall gifta mig med
henne och du skall blifva närmaste mannen intill mig
i mitt rike." -- Detta tyckte herden vara ypperligt,
han skyndade till systern, sägande: "Nu, kära syster,
måste du följa mig till slottet; kungens son vill
taga dig till gemål." Men systern svarade: "Nej,
broder, jag lemnar icke min faders stuga, förrän alla
stenar, dem han och vår moder hitfört, blifvit malda
på qvarnen till stoft och grus." -- Brodern märkte
att hans syster var lik alla andra flickor deruti,
att hon i början uppställde stora svårigheter. Han
tog emellertid ihop med arbetet att krossa stenarne
små men det blef alltid för stora stycken. Flickan
började bli otålig öfver att det gick så långsamt,
hon lade derföre sjelf hand vid arbetet, och snart
voro stenarne söndersmulade. "Nå, följer du nu med
mig?" frågade brodren. -- "Nej, icke förr än du skaffat
mig rullen full på vår moders spinnrock." Dermed
aflägsnade hon sig. Brodern försökte om han skulle
kunna spinna rullen full; men omöjligt. Systern kom in
igen, satte sig till spinnrocken och -- ett, tu, tre! --
var rullen fullspunnen. "Nå, kära syster, kommer
du nu med?" frågade brodern. "Ännu icke!" svarade
systern. "Först skall jag trampa så många gånger
på vår faders dörrtröskel, att den blir alldeles
utsliten." -- Det torde dröja något, tänkte brodern;
och när systern aflägsnat sig, tog han en yxa samt
täljde af dörrtröskeln ändajemns med golfvet. Derpå
sade han: "Nu följer du väl ändtligen med mig?" -- Då
tog systern sina bästa kläder på och följde brodern.

De skulle segla öfver hafvet. Systerns lilla hund
Pilka hade sprungit ned till stranden. Hon hade icke
hjerta att lemna honom, utan tog honom med sig i
farkosten. När de hade seglat en stund, fingo de se
trollpackan Syöjätär stå på en landtudde, ropande
till dem: "Du son af gubben på mo'n och du hans
hustrus dotter, tagen mig med på resan!" -- "Skola vi
taga henne med?" frågade brodern. "Gör det icke",
svarade systern, "hon kommer bara ondt åstad." --
Och de seglade vidare. Men på nästa landtudde stod
åter Syöjätär, ropande till dem, likaledes förgäfves,
tills hon tredje gången visade sig och bad att få
komma ombord. Visserligen afrådde systern äfven för
tredje gången; men brodern sade: "Gud vill det";
och så togo de henne i båten.

Syöjätär satte sig emellan bror och syster, midt i
båten, och straxt gjorde hon genom sin trollkonst
flickan lomhörd. Efter en stund sade brodern: "Res
dig litet upp, kära syster och ordna din klädning;
konungens slott börjar redan visa sig." -- Systern
frågade: "Hvad är det min broder säger?" -- Syöjätär
svarade: "Han säger, att du skall stiga upp och
springa i sjön." -- Flickan steg upp, men blef
qvar i båten. Vipps satte sig Syöjätär på hennes
plats. Då sade brodern åter: "Skynda dig, min syster,
att laga klädningen om dig; nu äro vi i sigte af
konungens slott." -- "Hvad säger min broder?" frågade
systern. Han säger: "Skynda dig och spring i sjön",
svarade Syöjätär. Men flickan grufvade sig och förblef
i båten. Slutligen, då de hade seglat ännu ett stycke,
upprepade brodern sina ord för tredje gången och
systern frågade ånyo hvad han hade sagt. Syöjätär
svarade: "Det säger din broder, att du skall utstinga
dina ögon och afbryta dina armar och genast kasta
dig i sjön." -- "Det sista skall jag då göra", sade
flickan; derpå sprang hon öfverbord. Brodern utstötte
ett anskri af fasa och ville försöka draga systern
upp ur vattnet, men Syöjätär höll honom tillbaka;
och den olyckliga flickan sjönk till hafvets botten,
medan trollpackan styrde båten i land. Brodern jämrade
sig och ropade: "jag har mistat min kära syster, utan
henne vågar jag icke träda för konungens ögon." Men
Syöjätär tröstade honom: "Sörj icke du! Jag liknar
din syster; antingen måste du gifva mig ut för
henne, då du blir rikligen belönad och din syster
skall komma till rätta en dag, eller utsätter du
dig för konungens vrede och straff och din syster
skall blifva för evigt borta." -- I hopp om att
systern skulle komma till rätta och sanningen i dagen
visste sig brodern intet annat råd, än att utgifva
Syöjätär för sin syster; men för denna synd skulle
han snart få sitt straff. När de nalkades slottet,
ilade konungasonen dem längtansfull till mötes, men
vid åsynen af den stygga trollpackan utbrast han vred:
"Huru? Är detta din fagra syster? Du har då afskyvärdt
bedragit mig. Jag måste dock hålla ord och förmäla mig
med henne." -- Men herden befallde han skulle kastas i
en djup grop till ormar och ödlor. Så skedde. Likväl
lemnades han i fred af de ohyggliga djuren, och
när det om morgonen berättades för konungen, att
herden ännu var vid lif och alldeles oskadad, sade
konungen: "Besynnerligt, låt honom dock blifva qvar
i ormgropen! Det har han förtjenat." 

Emellertid hade
systern gått till sjöbottnen; men då hafskungen såg
hennes stora fägring, gjorde det honom ondt om henne,
och han trollade ögonblickligen omkring henne ett
glasslott, der hon kunde vandra torrskodd. Slottet
förflyttade sig med henne hvart hon gick, alldeles
som skalet följer med snäckdjuret, och från alla håll
kommo nyfikna sjöjungfrur samt många andra hafvets
vidunder, för att betrakta den vackra flickan från
jorden. Hafskungens son fattade kärlek till henne, och
för att vinna hennes hjerta uppstaplade han omkring
henne rika skatter af perlor, koraller, guld och ädla
stenar, hvilka med förolyckade skepp hade sjunkit
till hafsbottnen. Men flickan sörjde bitterligen
sin broder. En sjöorm, som varit i ormgropen, hade
berättat henne, att brodern blifvit kastad dit. Då
tog hon ett fint halskläde, hvilket hon utsydde
med guld och silfver, samt bad hafskungen vackert,
att hon måtte slippa upp till jorden så länge,
tills hon fått skicka det utsydda klädet som gåfva
till prinsen. Hafskungen villfor hennes begäran;
men han fängslade henne med en fin silfverlänk om
lifvet. Vid midnattstid steg flickan upp ur vattnet i
sitt glasslott, hvilket hafvets ynglingar lyfte från
djupet, medan sjöjungfrur simmade sjungande omkring
palatset, och man hörde silfverlänken klinga som
välljudande klockor öfver strand och våg. Vid stranden
bodde en gammal spåqvinna och från hennes hydda ledde
en stenbro ner till hafsstranden. Der steg 
den vackra flickan, klädd i skinande hvitt perlemor,
ur glasslottet och hunden Pilka, som full af saknad
sökt henne, sprang henne till mötes. Då lockade hon
på honom:


Pilka, Pilka, Pilkasäini! 
Smyg dig genom port och dörrar! 
Ingen må dig höra komma; 
Ingen se hvad du har med dig, 
Intet må den svarta märka!


"Lägg detta kläde under prinsens hufvudkudde; kanske
skall han då ömka sig öfver min arme broder; bringa
mig budskap om honom oeh berätta mig hvad min brudgum
lider!" --  Så talade flickan och hunden sprang och
uträttade allt, som blifvit honom befaldt, och
han kom tillbaka och berättade: "Din broder ligger
i en grop, bland ormar och ödlor, som
icke göra honom något ondt; din brudgum har ännu
icke hållit bröllop med den svarta Syöjätär, hon,
som äter menniskokött och dricker menniskoblod,
men snart skall brölloppet stå." -- Då inneslöt
flickan sig åter i sitt glasslott, hvilket sjönk ned
i djupet, och hon bad hafskungen, att hon nästa
midnatt ännu en gång måtte få komma upp till jorden
med en ny gåfva till prinsen. -- Han hade emellertid
vaknat om morgonen och funnit det präktiga klädet
under sitt hufvud. När han sedan frågade från
hvem den dyrbara gåfvan kommit, svarade Syöjätär:
"Herre! medan ni sof, hafva mina händer broderat
detta kläde och lagt det der ni funnit detsamma."
-- Men prinsen trodde henne icke, utan tänkte vid
sig sjelf: "Hvem kan brodera ett sådant kläde på
en natt?" Han lät fråga öfverallt i slottet,
men ingen kunde lemna besked, ty ingen hade
sett eller lagt märke till hunden Pilka. --
Och flickan från hafvet steg nästa midnatt åter upp
i kristallslottet, hvilket hafvets ynglingar
lyfte från djupet, medan sjöjungfrurna sjöngo och
silfverlänken klingade som välljudande klockor öfver
strand och våg. På bryggan stod hunden Pilka,
väntande på sin herrskarinna, som under dagen
hade stickat ett silketäcke med guldtråd; detta
befallde hon hunden försigtigt och hemligen bära
till prinsens säng och lägga under hans hufvudkudde;
och Pilka sprang åstad och uträttade sitt ärende
liksom föregående natten; och flickan gick in
i sitt glasslott, hvilket sjönk i djupet, der hon bad
hafskungen att ännu en gång få vid nästa midnatt
komma upp till jorden. Han svarade då: "Jag vill
icke neka dig din bön: men detta är sista gången."

När prinsen om morgonen fann det präktiga täcket
under sitt hufvud, frågade han hvarifrån det kommit
och Syöjätär svarade: "Herre! medan ni sof hafva
mina händer stickat detta täcke och lagt det der ni
fann det." -- Men han trodde henne icke, utan tänkte
vid sig sjelf: hvem kan sticka ett sådant täcke på
en natt. Derefter gick han ned till stranden och
berättade för spåqvinnan hvad som händt honom samt
bad henne upplysa om hvem det rätteligen var, som
skickat honom gåfvorna. Då svarade den gamla: "Icke är
det din tilltänkta brud Syöjätär, utan en ung flicka
från hafvet, klädd i strålande perlemor och så vacker,
att ingen kan beskrifva hennes skönhet, ingen besjunga
henne i en runa. Två nätter å rad har hon vid månans
glans stigit upp ur hafvet i sitt skinande glasslott
och sjelf medfört de gåfvor hon bringat dig. Hon är
din rätta brud, den hennes broder ville hemta dig,
men den du ämnar förmäla dig med är den elaka
trollpackan Syöjätär. Ännu en gång vid midnattstid
skall hon uppstiga ur hafvets djup, fängslad med
en silfverlänk; men det är sista gången hafskungen
släpper henne bort. När hon derefter återvänder
till sjöbottnen, måste hon gifta sig med sonen till
hafvets beherrskare." -- Prinsen blef bestört och bad
gumman råda honom hvad han skulle göra, för att få
den fagra tärnan ur hafskonungens våld. Hon svarade,
att först måste han straxt lösgifva ur fängelset
flickans broder, låta smida en lång jernlänk samt
gifva honom en skarp lia, att dermed afhugga
systerns silfverlänk. När detta var gjordt måste
flickans broder sno jernlänken om systerns lif, för
att såmedelst fjettra henne vid jorden och hindra
hafskonungen att förvandla henne.

Prinsen gjorde hvad den förståndiga gumman rådt honom
till, och när natten inbröt, följde han flickans
broder till stranden. De höllo sig dolda tills
midnatt, då det klara kristallslottet under vågornas
brus höjde sig ur djupet och silfverlänken klingade
vidt öfver strand och sjö. Flickan steg åter i sin
fulla skönhet ned på bryggan, lockade på hunden och
tillsade honom att bringa prinsen hennes sista gåfva,
en mantel af purpurrödt, guldstickadt sammet, hvarmed
Pilka genast sprang till slottet. När flickan derefter
vände sig för att ånyo gå in i glasslottet, störtade
prinsen fram ur sitt gömställe, för att gripa henne;
hon vek undan, men brodern afhögg silfverlänken med
sin skarpa lia samt kastade jernlänken om systerns
lif, så att hon icke kunde komma af stället. Då ropade
flickan: "Jag olyckliga! hvem skall rädda mig från
den elaka Syöjätär? Hon har beröfvat mig min brudgum
och skall snart dricka mitt blod." -- Prinsen svarade:
"Var utan fruktan! Nu, då mina ögon hafva sett dig,
skall ingen skilja oss åt. Stanna i natt hos den gamla
här vid stranden. I morgon skall du flytta in till
mig i mitt slott jemte din broder, som har befriat
dig." -- Prinsen gick hem, och när Syöjätär om morgonen
kom honom till mötes samt förundrad frågade hvar
han tillbragt natten, helst ingen på slottet kunnat
upplysa henne derom, svarade han: "Tålamod bara! Allt
skall blifva dig klart, när du kommer från badet." --
Derpå tillsade han sin kammartjenare att för Syöjätär
ombesörja ett så hett bad som just kunde vara lagom
åt henne. Kammartjenaren lät då framför dörren till
badstugan gräfva en tre famnar djup graf samt fylla
densamma med sjudande beck och tjära. Gropen betäcktes
med qvistar och ris, ofvanpå hvilket breddes den blå
klädesmatta, på hvilken Syöjätär plägade vandra från
sitt rum till badet. Men när hon nu med brådskande
steg kom till den försåtliga grafven, vek mattan
undan hennes fötter och trollpackan sjönk i lågorna,
som begärligt slukade henne.

Sedan hemtade konungasonen sin fagra brud från
stranden och förde henne i en statsvagn med stor
prakt och ståt till sitt slott. Pilka, den trogne
hunden, blef icke glömd, utan fick vid intåget till
palatset sitta i en vagn vid sidan af flickans från
hafvet broder, som upphöjdes till prinsens närmaste
man i konungariket. På bröllopsdagen, som snart
derefter inträffade, var bruden klädd i sin skinande
klädning af perlemor och prinsen i den guldbroderade
purpurmantel han sista gången fått sig tillsänd från
sin käresta.

Förf. till "Sjöjungfruns Sagor".

*



Rosersberg.

Vid Mälareviken Skarfven, samma vik, på hvars stränder
sagan låter Sigge Fridulfsson, den historiske Oden,
höfdingen för den sista invandringen i Sverige och
Sveafolkets grundläggare, hafva anlagt den stad,
som efter hans namn kallades Sigtuna, och som nu
småningom från sin fordna storhet förfallit till en
ringa by, låg i gamla tider en gård, kallad Norsa,
om hvars äldre öden man ingenting känner, om man
icke vill antaga folksägnens ord, att den blifvit
först bebyggd af en Nore, som gifvit densamma sitt
namn. Att Norsa varit en bland traktens större gårdar,
måhända hemvist för en sjökonung ellar vikingahöfding,
synes af de qvarlefvor efter den
fordna borgen, som ännu i långt sednare tider funnos
vid Skarfvens strand och år 1640 aftecknades af
M. Aschanæus. Borgen var, att döma efter denna
teckning, i likhet med de flesta gamla borgar, efter
hvilka qvarlefvor ännu finnas, till formen cirkelrund,
försedd med portöppningar, vettande åt de fyra
väderstrecken, och uppmurad af större kullerstenar,
utan kalk eller bruk. Innanför denna ringmur befunnos,
då borgen ännu stod oskadd, de egentliga boningshusen,
naturligtvis upptimrade af trä, här som annorstädes,
och derföre nu helt och hållet försvunna. Talrika i
trakten funna runstenar bevittna derjemte, att här
är gammal bygd, fastän alla vid stället 
särskildt fästa minnen länge sedan blifvit
utplånade. Dock vet sägnen att omtala ännu en af
de fordna ägarne till Norsaborg, Botolf, hvars namn
ännu bibehålles i benämningen på berget Botolfsberg,
och efter hvilken Skarfven fordom skall hafva blifvit
kallad Botolfs Vik. Norsaborg kom sedan i slägten
Tre Rosors ägo, och hälften deraf var i början
af 1500:talet stamgodset för denna ätt, af hvars
medlemmar Thure Jönsson och hans son, Göran Domprost,
gjort sig mindre fördelaktigt kända i Gustaf Wasas
historia, medan Görans bror, Johan Thuresson, till
belöning för sin trohet emot fädernesland och konung,
af konung Erik upphöjdes till greflig värdighet. Frän
ätten Tre Rosor gick denna hälft af Norsaborg eller
Norsa genom arf öfver till ätten Oxenstjerna, i hvars
ägo äfven den andra hälften kom år 1620. Denna hälft,
hvilken förut varit klosterhemman och som sådant
blifvit indraget till kronan, donerades år 1565 af
konung Erik till Nils Olofsson och blef af dennes
dotterson, Erik Halfvarsson Ekorn, och hans hustru
Ingeborg Tott, ofvannämnda år mot Thorsättra utbytt
till riksrådet Gabriel Oxenstjerna, densamme, som
genom sitt i dopet erhållna namn bevarades vid lif
och icke kunde åtkommas af den onda ande, hvilken,
enligt en annan sägen, utblåste lifsljuset för de
på Mörby slott födda barnen af Oxenstjerneätten
genast efter det de kommit till verlden. Gabriel
Oxenstjerna gaf Norsa gård det namn, som den ännu bär,
eller Rosersberg, sannolikt till minne af de fordna
ägarne, och flyttade mangården till det ställe, der
den nu befinnes. Godset blef sedan under loppet af
sjuttonde århundradet pantförskrifvet åt en grefvinna
de la Gardie, som lemnade det i arf till kongliga
rådet grefve J. Gabriel Stenbock; men från honom
återlöstes godset år 1682 af kongliga rådet grefve
Bengt Oxenstjerna, som förskönade både byggnader
och trädgårdar. I slutet af århundradet, år 1694,
skadades slottet genom en
eldsvåda, vid hvilken en del af den då här befintliga
taflesamlingen skall hafva blifvit förstörd. Efter
grefve Bengts död kom Rosersberg ur slägten
och tillhörde sedan flera ägare af olika ätter,
riksrådet grefve Creutz, riksrådet grefve de la
Gardies enka, född grefvinna Lilje, slutligen konung
Fredriks bekante gunstling, presidenten baron Erland
Broman. Denne föreslog år 1757 att få mot Löfstaholm
till kungsgård utbyta Rosersberg med underlydande
hemman, och detta förslag blef fem år efter Bromans
död verkstäldt enligt beslut af ständerna, som år
1762 gillades af konungen. Det sålunda till kungsgård
förvandlade Rosersberg skänktes nu af ständerna till
då varande hertigen af Södermanland, sedermera konung
Carl XIII, hvilken under sin lifstid gerna vistades på
Rosersberg och synnerligen förskönade både byggnaden,
trädgården och parken. Då Carl XIII dog, 1818,
testamenterades godset till konung Carl Johan, dock
med det förbehåll, att enkedrottning Hedvig Elisabeth
Charlotta skulle disponera det under sin lifstid. Hon
dog, som bekant, redan i Juni samma år, då Carl
Johan trädde i full besittning af Rosersberg, der
han ofta vistades, och hvilket han synnerligen
förskönade. Hans efterlemnade gemål, drottning
Desideria, uppehöll sig ofta derstädes. I sednare
tider har kongl, familjen sällan uppehållit sig på
Rosersberg.

Rosersbergs slott. (Efter Dahlbergs Suecia ant.)

Rosersbergs slott är en anspråkslös, men vacker
byggnad, med vackra salar och rum, prydda med
alster af målare- och bildhuggarekonsterna. Uti den
s. k. amiral-salen finnes en samling medaljonger
och porträtter af alla dem, som under Carl XIII:s
tid haft något högre befäl vid flottorna, och i
det dertill stötande rummet flera bataljmålningar
m. m. I trädgården står en kolossal Mars pacificus,
huggen i marmor af Byström.Th.

*



Gubbens qvällsfantasier.

Ah, hvem är der? hvem gläntar på min dörr?
Stig på mitt barn! har jag ej sett dig förr?
Ditt blåa öga, dina drag en gång
Jag skådat; säg, helt visst är tiden lång
Se’n jag dig såg, hvar var det gosse, svara! ...
Du säger att jag sjelf du skulle vara,
Jag sjelf som barn; ack ja, nu minnes jag!
Kom i min famn! Jag minns den sköna dag,
Som kallas barndom, minns min mor, min far
Och låga stugan, som så kär mig var.
Ack nu du stannar, ju de stunder korta,
Som jag har qvar?  Han flyr!  Nu är han borta,
Och jag är åter ensam.  Skröplighet,
Säg hvarför du mig icke följa lät
Med honom, med min kära barndomsbild?
Han var så skön, så glad, så barnsligt mild ...
--  --  --  --  --  --  --  --  --  --  --  

Hvem är som nu igenom dörren skrider?
Ännu en till ifrån förgångna tider;
Hon går så tyst ...  hon kommer ...  hvem är ni,
Min sköna? Lyft på slöjan ...  Ameli!
Min första kärlek, du min egen själ!
Då kan jag säga barndomen farväl
Blott du är hos mig, böj till mig din panna
Att jag får kyssa den! Du vill ju stanna?
Du kan ej öfvergifva mig, du är
Dig lik, som förr, då du mig höll så kär.
Nå, välkomstkyssen!  Låt din mörka lock
Bli smekt af handen som ...  Min Gud, du ock!
Jag arma gubbe!  Äfven hon mig flydde.
Hon, som mitt allt dock var, förskräckt nu skydde
För mina gråa hår ...
 Hvem kommer der? 
En man, hvars panna omisskänligt bär
Af ärelystnad stämpeln.  Det är jag! 
Min mannaålder ser jag drag för drag; 
Då alla pulsar slogo blott för ära, 
Den tiden herrlig var, den är mig nära. 
Så kom, du starka tid, kom blif mitt stöd! 
Dig släpper jag ej förr än vid min död. 
Du ler ...  du skakar hufvudet ...  du går! 
Går obevekt af gamle gubbens tår. 

Men se, jag är ej öfvergifven mera;
Nu öppnas dörren.  Ah, der komma flera.
Hu, hvilken anblick! kallsvett strömmar ner
Från fårad panna när på den jag ser.
Du bleke man, med hvarje knota bar,
O tala! säg hvad ärende du har?
Jag rädes för din blanka, skarpa lia,
Dröj än en stund förr’n du mig vill befria
Från lifvet, der all fröjd för mig är slut,
Säg mig, hvad kommer sedan?  Tala ut!
Är murkna, bräckta kroppen blott din del?
Jag ingen ser som hemta vill min själ ...
Ack jo, nu ser jag!  Hon i hvita drägten,
Som sväfvar ned.  Jag känner salig flägten
Af hennes vinge; o, min fröjd är stor!
Ja, det är hon, min egen kära mor.
Hon kysser mig! Kom, död, tag nu min kropp!
Hon anden för till Gud, till himlen opp.

Richard.


*



Frökens Papiljotter.

En lysande fest var anordnad i den rika grosshandlare 
Stålsvärds hus; allt hvad rikedom, förenad med den finaste 
smak, kunnat åstadkomma var här samladt, för att denna fest 
skulle öfverglänsa alla sådana, som hittills blifvit gifna af 
Stockholms skeppsbroadel.

På handelsverldens himmel glänste den Stålsvärdska 
firman, som en fixstjerna; det Stålsvärdska huset var ett af de 
finaste i Stockholm, dess fester och baler besöktes ofta af 
medlemmar från de förnämsta ätter.

Husets enda dotter, den sjuttonåriga Laura, faderns stolthet 
och moderns förtjusning, var nyss hemkommen från Paris, 
der hon uti en klosterskola fullbordat sin uppfostran, och för 
att fira hennes födelsedag och återkomst till hemmet skulle 
festen gifvas, på samma gång hon fick göra sitt inträde i den 
stora verlden.

Men innan vi gå vidare, är det först nödvändigt, att 
belysa några mmå händelser, som stå i sammanhang med denna 
lilla berättelse.

*

Grosshandlare Emil Stålsvärd hade. som ganska ung, 
insett guldets värde framfor stålets; hans far och farfader hade 
som löjtnanter vid landtregementen ständigt kämpat med 
fattigdomen: derföre valde sonen en annan bana: han ville 
förgylla sin ärfda vapensköld med rikedomens allt förbländande 
glans.

Fordom vanns med svärdet skatter och ära; med svärdet 
förtjenar nu det snillrikaste hufvud föga. men med en liten 
stålpennas tillhjelp, skapar det guld.

Stålsvärd gifte sig tidigt med en rik arftagerska; hennes 
rikedom fördubblade han snart, ock vid tidpunkten för vår 
berättelses början var den minst en million.

En gång i lifvet hade ock han trott att kärleken var 
Guds bästa gåfva till menniskan, men girighetens onde ande 
qväfde kärleken i hans själ.

Ej mången af Stockholms innevånare har sig bekant hvilka 
täcka, små hus finnas på söder, isynnerhet bland bergen i 
Katarina församling. Nu hafva dock många måst lemna rum 
för palatslika byggnader, men ännnu finnas några qvar, som 
vittna om fordna tiders enfald och trefnad.

Vid en gata i nämnde församling låg en liten egendom, 
omgifven af ett rödt träplank med en port åt gatan. Föga 
anade den förbivandrande hvilket angenämt och fridfullt hem 
doldes af detta plank: inkommen genom porten blef man varse 
en liten gård med gröna gräsplaner, doftande blommor, några 
popplar och ett litet hvitt boningshus, bestående endast af en 
stor sal, två små rum och ett kök; huset låg åt solen och 
hade utsigten öfver en liten trädgård med nedåt saltsjön 
sluttande terrasser.

Denna lilla och täcka boning beboddes endast af en 
sjuttioårig presidentska, som icke hade någon annan förmögenhet 
än blott denna lilla egendom, som ingenting afkastade: för 
öfrigt hade hon till uppehälle en pension efter sin aflidne 
man; men detta var också ganska tillräckligt för henne, hennes 
sextonåriga dotterdotter Hulda och den gamla trotjenarinnan 
Karin, som i fyratio år varit hos den gamla frun.

Den unga älskliga Hulda var allt som återstod af 
mormoderns fordna sällhet och glädje, det enda föremålet för 
hennes kärlek. Huldas friska, ungdomliga skratt och hennes glada 
sånger kommo mormoderns hjerta att klappa af fröjd. och då 
ålderdomens krämpor, eller minnen af lidna förluster och 
sorger nedstämde den gamlas lynne, då var det alltid 
barnbarnets tålamod och ömma omvårdnad, som kom henne att 
åter älska lifvet.

Som barn hade Hulda aldrig haft några af sin ålders 
nöjen: hemmet var hennes verld och skolan allt, hvad hon 
kände af den yttre verlden: några skolkamrater fick hon bjuda 
ibland, att leka med; men hon lekte lika gerna med sina dockor, 
mormors katt och gamla Karin. Som litet äldre, fick hon 
dufvor och blommor, sin moders piano och faderns
böcker: hon behöfde icke mera för sin lycka.

Presidentskan hade några aflägsna slägtingar, men de
kommo på besök endast hvarje nyår.

Vid högtidliga tillfällen, såsom bröllop eller
barndop, bjöds hon förut ofta, för att med sin titel,
sitt adliga namn och sitt vördnadsbjudande utseende
gifva högtidligheten en förnäm anstrykning. Dessa
bjudningar inträffade numera högst sällan; den
sista var ett fadderskap, der den unga Hulda och Emil
Stålsvärd sågo hvarandra för första gången.

Aldrig hade Emil sett någon skönare qvinnovarelse,
än denna ljufva, rodnande jungfrufadder.

Han älskade henne genast, såsom han trodde, för hela
lifvet.

Äfven den unga flickan kände för första gången kärlek
tändas i sitt hjerta.

Begåfvad med ett vackert utseende och ett intagande
sätt blef Emil snart äfven mormoderns gunstling,
i synnerhet som han med henne åberopade en aflägsen
slägtskap.

På grund af denna slägtskap, anhöll han om och fick
tillåtelse att besöka presidentskan.

Dessa i början sällsynta besök förnyades efter hand
ofta; i det lilla hemmet tillbragte Emil sitt lifs
ljufvaste stunder, och dit lustvandrade han slutligen
hvarje dag.

Presidentskan älskade honom som en öm moder, och
då Emil begärde Hulda till sin maka gaf hon med den
största glädje de båda unga sin välsignelse.

Den unga Hulda älskade Emil så, som endast några få
utvalda själar kunna älska, de, som kunna offra allt
för den älskade, utan att klaga.

Så försvunno nära två år i den renaste lycka för de
unga; den gamla frun var visst svag, men åsynen af
hennes älsklingars sällhet fröjdade hennes hjerta
så högt, att hon glömde sina krämpor; och den lugna
tanken, att Hulda skulle snart äga en älskad make och
ett eget hem, samt slippa att vid mormors död hos
andra söka sin utkomst, bidrog äfven att förljufva
gummans sista dagar.

Hulda blomstrade i fullaste fägring, och var
öfverlycklig af att älska och älskas.

Emil blott längtade, att snart få kalla henne sin maka.

Men småningom började Emil blifva sig olik, ehuru
Hulda märkte ingenting; ty för den hängifna flickans
hjerta var det omöjligt att fatta att kärleken icke
är evig. Hon dömde blott efter sina egna känslor,
hon kunde lida allt, försaka allt för och med den
älskade; men att upphöra att älska, det kunde hon
icke ens med lifvet, således kunde ej den ringaste
misstanke uppstiga i hennes tillitsfulla själ.

Slutligen blef hon dock varse, att något djupt
bekymmer tärde hennes fästman; hon bad honom ömt,
att hon måtte få dela hans bekymmer och sorger, men
han svarade undvikande, att det var endast hans trägna
arbete för deras gemensamma framtida lycka, som blekte
hans kinder, fårade hans panna och fördystrade hans
lynne; när han en gång nått målet för sin sträfvan
och Hulda vore hans lyckliga maka, skulle alla moln
försvinna och allt blifva godt.

Hulda lugnades väl litet, men hjertats oro, en gång
väckt, kommer snart åter.

Emils förr så lugna lynne var helt och hållet
förändradt, stundom var han tyst och kall, nästan
hård, en annan gång glödande af kärlek och åter
sorgsen, eller ock häftig, otålig och snarsticken.

Denna ombytlighet plågade outsägligt den arma och
oerfarna Hulda; hon blef sorgsen och bleknade för
hvarje dag, glädjen flydde ur hennes bröst, mormodern
lifvades icke mera af hennes glada skratt och sånger;
det var tyst och dystert i det lilla hemmet.

Det var midsommar; presidentskan hade varit
sängliggande ett par veckor, men syntes bättre. Emil
hade icke så nyligen varit hos dem, hans besök voro
korta och sällsynta, han föregaf alltid göromål; men
på midsommardagen trodde Hulda, att han hade tid och
väntade honom med säkerhet. Hon ville med ens hafva
slut på det onämnbara qval, som så länge plågat henne,
han måste låta henne läsa i sin själs 
innersta djup; hon ville förtro honom allt;
sedan skulle det blifva klart dem emellan.

Den gamla Karin hade fått lof att besöka
en systerdotter, hvars herrskap tillbragte
sommarmånaderna på Djurgården på en förtjusande
villa; eljest bodde de i sitt präktiga hus vid
Skeppsbron. Gumman hade länge gladt sig åt detta besök
och gick fin och prydlig, för att från Skeppsbron
med en kullbåt begifva sig af till Djurgården,
der hon icke varit på många år. Hon hittade ganska
riktigt dit, och emottogs på det hjertligaste af sin
systerdotter.

"Så roligt, att moster kom!" sade hon, "men ursäkta
att moster får sitta i köket, medan jag lagar
middagen: det är nog roligare för moster, än att
sitta ensam i min kammare."

"Kära hjertandes barnet mitt, det gör jag visst mycket
gerna; men gif mig något att hålla händerna på,
så går tiden fortare: jag tycker icke om, att vara
sysslolös, se der står ett såll spenat; gif mig nu
bara ett förkläde, så är allting bra."

Gumman fick hvad hon begärde och satte sig vid
fönstret, för att med detsamma se på de fina damer
och herrar, som kommo och gingo på den gröna,
blomstersmyckade gården. Med riktig kännarblick
betraktade hon emellanåt sin raska systerdotter, som
sysslade flinkt och ordentligt med sina kastruller
och pannor.

"Kära hjertandes, hvad det skulle vara roligt, om
jag såge min lilla mamsell Hulda, så der grann och
glad, som de der fruntimmerna derute i det gröna. Hon
skulle just behöfva friska upp sig litet i solskenet,
men si, hon vill aldrig gå från sin gamla mormor;
ja, hon är alltid rar, hon, det kära Gudsbarnet!"

"Ja, det är snällt af henne!" sade Lovisa.

"Men, kära barn", återtog mostern, "du får väl lof
att tala om för mig, huru det kom sig att syster min
kunde släppa dig hit, till det här hundhålet." Så
brukade hon kalla Stockholm.

"Ja, si moster, det var så, att jag blef köksa der
hemma på bruket och hushållerskan inöfvade mig så
bra, att jag var både henne och hennes nåd alldeles
obegripligt väl till lags, och när fröken gifte sig
i våras, så ville hennes nåd att jag skulle komma
till unga hennes nåd. Min moder stretade väl emot
och sade, att jag skulle blifva bedragen här, men då
sade jag, att som moster hade alltid vandrat sin väg
så ostraffligt, så kunde väl jag göra på samma sätt;
då gaf mor med sig."

"Tack min flicka!" sade Karin och torkade ögonen
med förklädssnibben; "det var vackert sagdt af dig;
du skall ock få ärfva det jag har, fastän det icke är
mycket. Så länge presidenten lefde, satte han alltid
in på sparbanken för mig hvart år, men presidentskan
har intet råd, hon stackare, men det är detsamma,
för de äro så goda och rara emot mig", och åter förde
gumman förklädessnibben till ögat.

"Ja, se det kan jag då icke just säga", sade Lovisa,
"att min fru är så öfverdrifvet rar, för hon har
ständigt nya upptåg och nycker för sig, och så är hon
så het och hastig af sig och har ingen ordning. Men
som jag förstår mina sysslor bra, så reder jag nog
mig, men huspigan och kammarjungfrun få allt sina
varma fiskar."

"Tocken stygga, ser hennes man icke att hon är elak?"

"Åh jo, men har han en gång tagit trollet för guldet,
så får han ha det, som det är; men nog är det synd om
honom, för han synes mig sorgsnare för hvarje dag."

"Stackare han, annat slag till fru blir min lilla
söta mamsell Hulda, hon är både vacker och god,
men hon är fattig!" -- sade gumman suckande --
"fästman har hon dock, som duger, en så vacker och
ståtlig ung herre. Men hvad ser jag?" fortfor hon,
"herr Emil är också här!"

"Herr Emil!" sade Lovisa, och steg fram till fönstret
hvilken är det af herrarne, som moster kallar herr Emil?"

"Jo, just den der långe, vackre herrn som står vid
blomlisten och talar med det der lilla fula fruntimret
i gula klädningen."

"Moster känner vilse, det är min unge husbonde och
min matmoder, se nu kommer han hit in!"



"Lovisa", ropade Emil i dörren, "gå efter
trädgårdsmästaren, det är flera blommor, som hålla
på att vissna i brist af vatten."

"Barmhertige Gud! hjelp oss!" suckade Karin likblek;
"gif mig också litet vatten, kära Lovisa, jag mår så illa."

Lovisa gaf gumman ett glas vatten och sprang efter
trädgårdsmästaren.

"Ack", suckade gumman, "hvad det skall blifva för
jämmer och elände af, stackars min lilla mamsell! tvi
vale den karlen; så lycklig jag är som aldrig råkat
ut för en så falsk karl; hvad skall jag taga mig
till? Nu sitter hon hemma stackars liten och väntar
och längtar, nej, nu går skammen på torra landet,
hon skall allt få veta en sådan usling han är, och jag
hoppas hon icke skall fälla en endaste tår, utan bara
tacka Gud att hon kommer ifrån honom ... jag undrar
just huru länge han tänkte gå och spela fästman? Men
det skall blifva slut på detta, och jag måste genast
hem, för nu har jag här ingen lefvande ro mera."

När Lovisa återkom blef hon förvånad öfver att mostern
skulle gå så snart, men förmådde icke öfvertala henne
att dröja, hon "skulle hem, för hon mådde illa"
och kunde blifva sämre, och dermed tog hon afsked
af systerdottern och gick, sedan hon förvissat sig
om att icke herr Emil var på gården. Några veckor
derefter var grosshandlaren Stålsvärds inflyttade
till staden; frun hade rest in för att handla, och
förkylde sig, så att hon blef sjuk. Sjukdomen var
dock helt obetydlig och gick snart öfver. Hon hade
så ledsamt derute på landet, då Emil var i staden,
hettes det; men det var svartsjuka som qvalde henne
och derför var hon misstänksam och tordes icke lemna
sin unge vackre man allena i staden, under nästan
hela dagen; och derför föredrog hon stadsqvalmet,
för Djurgårdens friska luft och härliga natur.

En morgon hade hon stigit upp ovanligt tidigt och
skulle just gå ut i salen och dricka kaffe, då hennes
kammarjungfru kom inspringande och berättade, att
det händt något besynnerligt i huset: när portvakten
kom ut, för att öppna porten hade i portgången stått
en ask med ett litet barn uti, och alla som bodde
i huset gingo för att se på den lilla varelsen i
portvaktarens kammare.

"Jag vill också se barnet", sade frun, "men jag törs
icke gå så tunnklädd i trapporna, jag har så nyss
varit sjuk; bär upp det lilla kräket till mig."

Kammarjungfrun kom snart åter med den lilla asken;
der slumrade ett litet spädt barn, klädt i fina
spetskantade linnekläder. I detsamma inträdde Emil.

"Ser du min vän", ropade frun, "ett sådant litet sött
barn, som stod i portgången, när porten öppnades."

"Hvad vill detta säga?" sade grosshandlaren, "huru
sköter portvaktaren sin tjenst då sådant kan hända;
kalla upp honom genast, så att jag får reda på den
här saken."

Kammarjungfrun flög utför trapporna, och inom några
sekunder stod portvaktaren inför sin herre.

"Herr grosshandlare", sade karlen, "jag har ingen
skuld i detta fall. I går afton, då jag stängde porten
efter grosshandlaren, fanns icke denna ask der, men
då jag klockan sex på morgonen öppnade porten, för
en vedsågare, så stod asken i trappan; det ser ut som
om någon utifrån öppnat och åter läst igen porten."

"Högst besynnerligt!" sade grosshandlaren,
"då det icke finnes flera nycklar, än min egen
hufvudnyckel. Han tvärtystnade plötsligt. Nu först
kom han ihåg hvar han glömt denna nyckel.

"Kom hit, Emil!" sade hans hustru, som tagit upp det
lilla barnet. "Läs det här!" hon räckte honom två
pappersblad.

Han tog dem, fastän handen darrade; det ena var
en dopsedel, undertecknad af pastor i Katarina
församling, med barnets namn och ålder, föräldrarna
okända; på det andra papperet var skrifvet med
darrande hand:

"Var barmhertig mot den lilla Hulda!"

Emil stirrade som en vansinnig på papperen i sina händer.

"Jag behåller den här lilla flickan", sade hennes nåd,
"så har jag något att leka med, jag har ledsamt vid den lilla
apan, som du gaf mig, hon gör mig tusende förargelser; de
små hundarne skälla så otäckt och papegojan är odräglig med
sitt käx; men detta barn blir en liten lefvande docka, att
leka med, blir äfven hon tråkig, så kan man skicka henne
till barnhuset; tag och bär in henne så länge i
jungfrukammaren."

Kammarjungfrun aflägsnade sig med den lilla. 

"Betänk, min vän", sade Emil, "att du ikläder dig ett
vigtigt ansvar."

"Alltid sätter du dig emot hvad jag vill, men jag skall
säga, att det är jag, som rår om hela detta hus; och just för
det du icke vill det, så skall barnet stanna här för alltid!"

Frun sprang in i sina rum och slog igen dörren efter sig.

Den lilla stannade qvar och fick, jemte sin amma, en
ung och hygglig qvinna, bo i ett litet vindsrum; frun 
prisades för sitt goda hjerta, då flickan visades för främmande.

För första gången satt Emil overksam på sitt kontor.
På eftermiddagen skyndade han till söder och till det lilla
huset; en mängd flyttsaker stodo utanför på gården; ett
okändt, medelålders fruntimmer utdelade befallningar till 
bärarne. Emil frågade henne efter presidentskan, men hon 
sades vara död för en månad sedan; hennes dotterdotter hade
dött fjorton dagar derefter; nu var frun der för att låta
försälja deras saker på stadsauktion, emedan hon var den
rätta arfvingen. Huset var äfven såldt och pigan flyttad,
hvarthän, visste hon icke.

Emil ryste och aflägsnade sig; morgonen derpå låg
han i brinnande feber och upprepade ouphörligt:
"Var barmhertig mot den lilla moderlösa Hulda." Hans
hustru fattade lyckligtvis inga misstankar.

Efter flera veckors sjukdom återvände Emil till
lifvet, men ungdomen var för alltid flydd; han hade
åldrats mycket, var alltid sluten och dyster, arbetade
ständigt på sitt kontor och kastade sig oupphörligt i
nya, vågsamma företag; detta tycktes vara för honom en
lika stor njutning, som spelet för spelaren, hvilken
sätter allt på ett kort. Och allt lyckades för hans
djerfva, beräknande snille.

Den lilla Hulda växte och frodade sig, var vacker och
älsklig, stundom smekt och beundrad, stundom bannad
och slagen af sin fostermoder, som hon fick kalla
"mamma". Till Emil sade hon alltid "herren" och var
mycket rädd för honom och sprang merändels undan, då
han kom in, troligen derföre att han alltid suckade
så djupt och såg så sorgsen ut, då hon var närvarande;
barn hålla af dem, som småle, icke dem som sucka.

Då lilla Hulda fyllt fem år, fick fru Stålsvärd
en liten dotter, Laura, som snart blef moderns afgud
och Huldas glädje tog slut. Hon förbjöds att
säga "mamma", ty blott lilla fröken Laura
fick säga så. Hulda gret och ropade på "mamma",
fick stryk återigen, och började slutligen
undra öfver allt detta; men snart visste hon,
att hon var ett hittebarn, som legat i en
ask i portgången och att hon när som
helst kunde kastas ut på gatan igen; men fröken
Laura var herrskapets eget barn, som hade
rättighet att få allting. Härom hade pigorna
underrättat Hulda, men hushållerskan, som alltid
var snäll mot barnet, hade sagt att Huldas rätta
mamma var hos Gud i himmelen och om hon vore lydig och
snäll, så finge hon komma till henne. Mången gång satt
Hulda om aftnarne, vid något fönster, och såg upp
till den stjernströdda aftonhimmelen och sträckte
sina små händer dit upp och gret så bittert efter sin
rätta mamma; hon hade på jorden ingen att älska, och
derföre älskade hon sin döda moder. 

Lyckligtvis för
det stackars barnet fick hon snart gå i skola hos en
ädel och gudfruktig fru, som utsådde många
goda frön i flickans sinne. Hulda var läraktig
och lydig samt gjorde sin lärarinna all möjlig
heder och glädje; det var också Huldas största
fröjd att få gå i skolan.

En dag då hon gick hem, höll hon på att falla
i halkan, då kom en gammal gumma och hjelpte
henne. Hulda tackade och ville gifva henne sina
frukostpengar, men gumman nekade och frågade om hon
hette "Stålsvärd?" Flickan sade att det var Laura,
som fick heta Stålsvärd, hon sjelf hette icke mera än
"Hulda". Då började gumman, som var Karin, att 
gråta och sade sig hafva kännt Huldas mor och mormor,
och att de varit mycket goda. Barnet träffade ofta
den gamla och frågade med nyfikenhet efter de minsta
omständigheter; slutligen visste hon, hvad hennes
moder hetat, huru olycklig denna varit den sista
tiden af sin korta lefnad och hvilken som var hennes
egen fader. Hennes förra rädsla för grosshandlare
Stålsvärd förbyttes nu, sedan hon kände sin moders
sorgliga historia, i afsky och förakt; hon rodnade
alltid af harm och blygsel vid hans åsyn.

Hon hade äfven frågat gumman efter sin moders graf
och fått veta att på Katarina kyrkogård var en
präktig grafvård rest öfver presidentskan och hennes
dotterdotter. En längtan grep Hulda att få gråta på
grafven, som gömde stoftet efter hennes olyckliga
moder, men hon tordes icke bedja att få gå dit.

Laura tyckte att det var roligt att leka med Hulda;
då måste Hulda sluta skolan och blifva en slags
kammarjungfru åt Laura, som ständigt behöfde hjelp
och tillsyn, och alla förseelser, som Laura begick,
vändes alltid så, att de blefvo Huldas, och hon
straffades. Laura var ingalunda den, som tog sig
till vara då en annan fick uppbära straffet i hennes
ställe.

Det lyckades Hulda att väcka Lauras nyfikenhet,
och hon bad om att jemte Hulda få bese Katarina
kyrka, hvilket hennes nåd gerna beviljade sin
älskling. Flickorna gingo i en aftonbön.

Laura sprang nyfiken in i kyrkan och Hulda fann
snart grafven, som var vårdad med omsorg. En hängask
utbredde sina grenar deröfver; blommor doftade der
och på marmorkorset läste Hulda sin mormoders och
sin moders namn och började att gråta bittert.

Laura kom i detsamma och frågade:

"Hvarföre gråter du? du känner ju icke de, som
ligga här, de äro ju döda för lång tid sedan; men
jag förstår det nog, den ena heter också Hulda, och
du är visst afundsjuk öfver att du icke kan få ett
grannt marmorkors på din graf."

Hulda svarade:

"Och huru vet Laura, att jag icke kan få det?"

Laura sade hvasst:

"Hvilken skulle sätta ett dyrt marmorkors på ett
hittebarns graf? du är ingen fröken du!"

Hulda, som icke ens fick den trösten, att ostörd
gråta vid de sinas grafvar, suckade och sade dystert:

"Ja, det är sannt."

Det skulle verkligen vara en så god och ädel natur,
som Huldas, för att icke blifva förderfvad af
så mycken bitterhet och kärlekslöshet, hvari hon
lefde; åt ingen kunde det arma barnet gifva sitt
förtroende. Om fostermodern varit god och rättvis,
så hade hon vunnit Huldas hela tillgifvenhet; men nu
var det omöjligt; äfven Laura, sin unga syster, ville
hon så gerna älska, men dennas elakhet afskydde hon.

Hulda blef nära fullvuxen; alla, som sågo henne,
betogos af hennes sköna och älskliga utseende och
sätt, men sällan lekte ett ungdomligt leende på hennes
rosenläppar; hon var blek och allvarlig.

Hon var femton är och skulle beredas till sin första
nattvardsgång; dagen var inne, då hon skulle anmäla
sig hos församlingens pastor; grosshandlaren frågade
om Hulda skulle gå ensam?

"Ja, hvilken skall följa henne?" sade hennes
nåd, "åtminstone icke jag; många äro väl i samma
belägenhet; de få gå ensamna till presten; dessutom
är hon ju från vårt hus, detta är ära nog för henne,
skulle jag tro."

Hulda suckade djupt. Laura skrattade, grosshandlaren
blef dödsblek, och sade: "detta blir ingen ära för
oss; har hon fått sin dopsedel?"

"Nej, det var sannt", sade hennes nåd, "jag skall gå
efter dopsedeln."

Hon kom snart tillbaka med två gulnade pappersblad,
som hon gaf åt Hulda, hvilken läste dem tyst och
brast ut i en ohejdad gråt och sade:

"Arma moder! hvad du måste hafva lidit, då din
darrande hand nedskref denna bön för ditt barn;
måtte Gud i
sin nåd vara barmhertigare mot honom, som var orsak
till din död, än din bödel var emot dig."

Hon fästade sin glänsande blick på Stålsvärd. Hennes
kinder brunno af glödande purpur, och hon var i detta
ögonblick hänförande skön, som en straffande engel.

En frossa skakade Stålsvärds leder och hans tunga
var bunden, men i hans bröst kändes förfärliga
samvetsqval, som han förgäfves ville stilla; det var
för honom en fasans stund.

Hennes nåd tog dopsedeln, som låg på divansbordet och
läste och sade: "hon har ju intet namn, något måste
hon väl heta."

"Kanske herr grosshandlaren vill gifva mig ett
namn!" sade Hulda ödmjukt.

Laura utbrast:

"Huru oförskämdt! hon tycker, att pappa bör gifva
henne sitt namn."

Fadern sade med skälfvande röst:

"Tyst, och gå ut Laura! gå genast ut! men du har väckt
en tanke hos mig, jag vill gifva Hulda mitt namn och
adoptera henne till min dotter!"

Laura bleknade, och lydde genast; hon hade aldrig
förr sett sin fader så bister, och hon fruktade,
att han kunde verkställa sin hotelse.

Hulda gick för första gången i sitt lif fram till
Stålsvärd och sade med rörd stämma: "Tack! en
brinnande tack för för det herr grosshandlaren vill
gifva mig arma och namnlösa sitt ädla namn, men illa
skulle jag löna godheten om jag antoge detta tillbud,
jag beder om tillåtelse att få kalla mig Törne,
det passar bra för en så olycklig varelse, som jag!"

Stålsvärd lade sin hand på hennes hufvud och sade
med rörd stämma: "Gud välsigne dig, mitt barn."

Hennes nåd nickade vårdslöst och Hulda gick.

En herrlig tid började nu för den stackars Hulda ;
det började dagas i hennes själ; vår heliga och rena
troslära, klart framstäld af den värdige läraren,
slog djupa rötter i hennes själ och ordets säd föll
der i god jord, och bar frukt hundradefallt; ljuft
tyckte hon nu att förlåta, sedan hon insåg huru mycken
förlåtelse och nåd hon sjelf behöfde. Hon besökte åter
sin moders graf och lofvade der att försonlighet och
kärlek skulle bo i hennes hjerta i stället för hat
och bitterhet.

Vid denna tid sändes Laura till Paris, för att i
en klosterskola fullborda sin uppfostran. Modern
ledsagade henne och reste sedan hvarje år dit för
att se sin dotter och roa sig sjelf.

Med Lauras afresa upphörde många ledsamheter. Hulda
var som en god engel i huset och hennes milda lugn
afstyrde många stormar; fastän i tysthet, var hon
mycket älskad af sin fader, tåld af hennes nåd och
afhållen af tjenstefolket.

Huldas skönhet och älskvärdhet gjorde att många
unga karlar egnade henne sin hyllning, och hon hade
afslagit flera goda anbud, emedan hon redan fästat
sitt hjerta vid en ung intagande man, baron Gustaf
S., som bodde i huset och hade lyckats att helt
och hållet vinna grosshandlarens gunst. Han tycktes
hysa för Hulda den ömmaste kärlek, som hon äfven i
djupet af sin själ besvarade, men varnad af sin moders
olycka, beslöt hon att noga pröfva hans känslors halt,
innan hon i ord förrådde sina känslor. På hans ofta
upprepade försäkringar om evig kärlek och trohet hade
hon endast gifvit undvikande svar.

Derpå kom Laura hem, den förut omtalade festen skulle
gifvas. Grosshandlaren, som var punktlig i allt, hade
befallt, att allting skulle vara ordnadt en timma
före gästernas ankomst. Husets alla medlemmar voro
klädda, utom Laura, som icke kunde få den Stockholmska
hårkläderskan att med nog fin parisersmak fästa den
"Furstenhoffska" rosenkransen på hennes lockar;
för tionde gången påsatte frun denna krans. Sedan
Laura länge med lorgnetten för ögat beskådat sin
bild i spegen, fick kransen qvarsitta; en gäll
silfverklocka klang genom den eljest tysta våningen,
och Hulda inträdde.

På en präktig österländsk matta stod Laura framför
en jättespegel, som återgaf hela hennes bländande
gestalt; hon bar en ljusröd klädning af silkesflor
med silfverblommor. 
Blekröda voro rosorna i kransen, som hvilade på
hennes mörkbruna lockar, men högröda rosor
brunno på hennes kinder; den bländhvita handen höll
ännu den lilla silfverklockan, de bildsköna armarne
voro nästan alldeles bara och på handlederna
hade hon dyrbara diamanter.

Hulda hade en hvit klädning af ett luftigt tyg;
pä sina rika gyllene lockar hade hon ingen prydnad,
men oaktadt denna enkelhet, var det svårt att afgöra
hvilken af dessa två flickor var den skönaste; det
var emellan dem en förvånande likhet, samma höga,
spänstiga gestalt, samma lätta gång och mjuka rörelse;
de liknade två rosor, en röd och en hvit. Huldas
hy var hvitare och genomskinligare och anletsdragen
finare; hennes blå ögon voro beskuggade af ett ljuft
svårmod. Hon syntes yngre än Laura.

Laura hade bruna, strålande ögon och på hennes kinder
skimrade friska rosor.

Otålig utbrast Laura:

"Nå ändtligen, mamsell gör sig icke brådt om, jag
får ringa mycket, innan min kallelse åtlydes, men
jag tror att mamsell ämnar bevista balen?"

"Grosshandlaren vill, att alla som tillhöra huset,
skola vara väl klädda, och hennes nåd har skänkt
mig denna klädning." 

"Ja, mina kära föräldrar äro
alltför flata mot sina tjenare, men jag skall visa,
att här skall blifva annat af; mamsell får stanna
för att biträda damerna, om de behöfva någon hjelp."

Laura tyckte att Hulda var alltför vacker
för att få komma med på balen." 

Hon fortfor:

"Ack, det var sannt, tag denna tusenriksdalers-sedel
och vexla, men skynda, ty frun som klädt mig i håret,
väntar på sin betalning."

Hulda svarade:

"Jag vet icke huru jag skall få en så stor sedel vexlad." 

"Dumt prat, på kontoret måtte de väl kunna vexla." 

"Jag har aldrig varit på kontoret,
jag vet ej om det passar".

Laura skrattade och sade:

"När får en sådan person, som mamsell, se på det
passande; gå genast, tag äfven dessa papiljotter,
det är gamla bref, som ingen får läsa; bränn derföre
upp dem."

Hulda tog dem och sedeln samt gick ut; men
väl utkommen, kunde hon icke längre återhålla sina
tårar. 

I salen flammade en munter brasa. 

I detsamma inträdde baron Gustaf. 

"Hvad har händt?" frågade han.

Men Hulda upphörde icke att gråta och svarade intet. 

Då sade baronen:

"Anförtro allt åt mig, gör ett slut på denna plågsamma
ovisshet, låt mig blifva mamsells beskyddare och
låt våra sorger och vår glädje blifva gemensamma;
jag begär inga ord nu, när mamsell är så upprörd,
gif mig endast en blick, eller räck mig denna lilla
hand." I detsamma tog han papiljotterna, jemte sedeln
ur hennes hand och inom en sekund voro de inkastade
i den brinnande kakelugnen.

"Ack, jag är alldeles olycklig", utbrast Hulda. 

Hon försökte rycka ut den brinnande sedeln, men hon
brände blott sina fingrar. 

Baronen inföll:

"Olycklig! för några otäcka papiljotters skull?" 

"Ack!" svarade Hulda, "det var äfven
en tusenriksdalers-sedel, som tillhörde fröken
Laura; hon fick denna sedel på morgonen till gåfva
på sin födelsedag af sin fader."

Hulda syntes förtviflad och vred i ångest sina små
brända händer.

Baronen stod länge tyst och visste icke hvad han
skulle säga. Slutligen sade han:

"Det är väl bäst att tala om för fröken, att sedeln
af misstag kom i elden, hon är så rik, hvad betyda
dessa penningar för henne?"

"Ack, baron känner icke fröken; jag kan icke säga att
baron brände upp sedeln, icke heller vill jag ljuga
att jag gjort det, hvad skall jag göra?"

En dörr öppnades och Stålsvärd inträdde; baronen
skyndade, synbart glad att slippa ifrån Hulda, för att
helsa på den inkommande värden. Hon dröjde en liten
stund, emedan hon hoppades att baronen skulle omtala
händelsen med penningarne, men han talade och skämtade
om en mängd små obetydligheter, och tycktes helt och
hållet hafva glömt den genom honom olyckliga flickan.

Hulda gick ut i tamburen och tänkte: "för några
minuter sedan bad han, att våra sorger måtte
blifva gemensamma och att han skulle få blifva min
beskyddare; då just han dragit olyckan öfver mitt
hufvud, lemnar han mig att ensam uppbära följden
deraf."

Detta var då den kärlek, som han ville svärja mig
i lust och nöd; vid första skymt af olycka, lemnar
han mig fegt. O, hvad jag är olycklig!"

Lauras klocka ljöd åter med skärande klang genom huset
och utan besinning rusade Hulda genom tamburdörren,
utföre trappan och skulle fallit på förstugans
stengolf, om icke kontorsdörren öppnats och ett par
starka armar emottagit henne. En mild röst hördes:

"Mamsell Hulda! hvad står på? sansa sig, kära barn!"

Hulda, skälfvande som ett asplöf, sade:

"Släpp mig, kassör Blom, jag skall midt öfver till hamnen."

"Till hamnen, vid denna tid och i denna tunna drägt,
det går icke an."

"Låt mig gå, låt mig gå, för mig finnes icke något
lugn på hela jorden, låt mig söka det i den kalla,
blå grafven der midt öfver."

Kassören förstod, att något utomordentligt
hade upprört den eljest så lugna flickan och bar in
henne ur den kalla förstugan på kontoret, den ingen
annan var, emedan alla kontoristerna skulle på
balen. Der inne nedsatte han henne i en stol,
badade hennes tinningar med vatten, fick henne att
nedsvälja några droppar vin och slösade de
ömmaste omsorger på henne; slutligen sansade hon
sig så mycket, att hon kunde omtala hvad som händt.

"Intet annat, Gudskelof det är lätt hulpet,
grosshandlaren gaf mig nyss ut min halfårslön";
kassören tog upp sin plånbok och räckte Hulda tusen
riksdaler.

"Nej, nej", sade hon, "jag  kan icke taga herms lön;
jag kan aldrig betala dem."

Hon reste sig för att gå.

Kassören sade: "Mamsell Hulda, jag har varit här i
huset före mamsell; jag har sett mamsell uppväxa
år från år under mina ögon; jag såg huru mamsell
som liten flicka dagligen gaf sin enda slant, sina
frukostpengar åt en fattig utanför mitt fönster; jag
har sett att mamsell icke dansat fram sitt unga lif
på rosor, men jag har också sett utvecklingen af de
många goda anlag som Gud gifvit mamsell, och att allt
hvad det lilla barnet lofvade, det har den fullvuxna
flickan hållet; skulle jag icke offra dessa penningar
med glädje, för att rädda mamsells lif? Tag dem och
skynda till fröken Laura, som säkert väntar er med
otålighet."

Hulda sade: "Nej, jag vill icke lefva längre; lifvet
är så bittert, låt mig gå!"

"Barn, barn, tänk på hvad du säger och hvad du ämnar
göra, är du beredd att framträda för Guds domstol
genom ett sjelfmord?"

Han såg på henne med en mild, allvarlig blick, som
glänste af tårar.

Hulda såg in i hans ögon och började gråta.

"Ja, gråt barn, gråt! tårarne stilla oron, tag nu
min arm och kom, jag skall leda dig uppför trapporna;
de främmande anlända snart och då kan du icke komma
upp obemärkt."

Hulda lydde; i tamburen tryckte Blom penningarne
i hennes hand och hon skyndade in till Laura, som
lyckligtvis var utgången. Hulda fick emellertid
sansa sig litet och tvättade sina rödgråtna ögon;
sedan gick hon för att söka Laura i salongen. Laura
var icke der, men i ett litet kabinett näst intill
hördes Lauras och baron Gustafs glada röster, ömsom
talande och skrattande. Hulda ville icke störa dem,
utan förvarade penningarne sjelf.


Återkommen till Lauras rum eftertänkte hon den sista
timmans tilldragelser, och tackade Gud med brinnande
andakt för det han så underbart räddat henne; nära
hade hon varit att duka under för den förfärligaste
af alla frestelser, att sjelf förkorta sina dagar,
om icke Gud i sin outsägliga nåd sändt henne en
räddare. Hon jemförde kassör Blom och baron Gustafs
uppförande; baronen, som så nyss hade i gladare
färger målat sin kärlek, huru han ville offra allt
för hennes lycka och när olyckan kom, genom honom,
lemnade han den stackars flickan att reda sig på
egen hand. Blom hade knappast talat med henne,
men gaf henne genast sin lön för ett halft års
möda; utan denne ädle mans uppoffring skulle Hulda
nu slumrat i den våta grafven, under det Gustaf gladt
och bekymmerslöst skämtade med Laura. Hulda ryste
och insåg att Gud velat öppna hennes ögon, innan
hon gifvit baronen sitt trohetslöfte, och hon bad
Gud om styrka, att kunna utplåna baronens bild
helt och hållet ur sitt hjerta. 

Hennes nåd kom och frågade hvarföre Hulda
icke var synlig, men då hon hörde att fröken befallt
Hulda att dröja der, gick hon utan att säga något.

Den ena vagnen efter den andra anlände;
det blef lif och rörelse i huset, musiken ljöd och
balen begynte, en liflig vals brusade för Huldas öron.

Efter valsens slut kom Laura in,
åtföljd af en annan ung, men ful flicka.

Laura sade befallande åt Hulda:

"Sy uti mitt skoband och fäst den här förargliga
kransen litet bättre."

Derpå kastade hon sig i en soffa, och sade på
fransyska, glömmande eller låtsande glömma att Hulda
förstod hvarje ord.

"Ack, hvad jag ångrar, att jag icke tog med mig en
fransysk kammarjungfru, dessa svenska pigor äro
olidliga med all sin långsamhet och dumhet."

Den främmande flickan instämde.

"Vet du, Therese, jag vantrifves redan i detta
gamla, ruskiga Stockholm, der ingenting motsvarar
min förväntan; denna bal till exempel, mycket har
jag glädt mig åt densamma, men nu finner jag allt så
uselt emot i Paris."

"Men söta Laura, du var ju i en klosterskola, huru
kunde du få komma på baler."

"Ack, kära Therese, jag var ett helt år i ett rikt,
förnämt hus och då var jag på lysande baler och
dansade med verkliga pariserlejon; mina kära landsmän
äro riktiga tölpar i jemförelse med dem."

"Och dock valsade du med ett af våra balers största
lejon, baron Gustaf."

"Åh, ja, han går väl an, han är verkligt en smula
parisare och valsar väl; han har äfven bjudit upp
mig till polketten, men nu spelas françaisen upp;
är du uppbjuden?

"Nej, men du?"

"Jag bryr mig icke om att dansa françaisen, det var en
så tråkig karl, som bjöd upp mig; jag hvilar mig tills
polketten börjas, och pratar hellre med dig. Baron
Gustaf lärer bo här i huset, hörde jag pappa säga."

Therese svarade: "ja, han lärer visat sig serdeles
betagen." Hon kastade en sidoblick på Hulda.

"Åh, ja, han skall väl fördrifva tiden med något,
han gör säkert lycka med sitt lysande namn, vackra
utseende och goda hufvud; han får snart befordran
och får säkert en rik arftagerska till hustru, men
låtom oss gå, Therese lilla, polketten börjar."

Sedan de aflägsnat sig suckade Hulda, men tackade ändå
Gud. Hon tänkte: "må såret blöda; allt skall hafva sin
tid; men åtminstone skall ingen hånle åt min smärta."

Hennes nåds kammarjungfru, som hjelpte till med
serveringen, kom med helsningar ifrån kassör Blom, som
var orolig att Hulda blifvit sjuk, efter hon icke var
synlig på balen. Hon helsade att hon icke mådde väl,
hvilket också var sanning, emedan hennes hufvud värkte
förfärligt; ifrån baron Gustaf kom ingen efterfrågan.

Af de unga damernas samtal, som oupphörligt kommo in
i Lauras rum, hörde hon, att baron Gustaf och fröken
Laura varit det vackraste paret på balen och att de
dansat många gånger med hvarandra, samt att baronen 
synts alldeles betagen i Laura.

Till Huldas glädje blef ändtligen festen slut.

Morgonen derefter blef icke Hulda, som vanligt, synlig
i salongen; hennes nåd skickade bud efter henne och
budet kom tillbaka och sade, att hon låg i brinnande
feber och yrade; läkaren efterskickades och förklarade
att det skulle blifva en långvarig sjukdom. Laura,
som var rädd för smitta, yrkade att den sjuka genast
skulle föras på lasarettet, men grosshandlaren sade
tvärt nej. Laura bestormade hennes nåd och slutligen
utverkade hon, att den sjuka flyttades på samma
lilla kammare, hvilken hon som barn bebott med sin
amma. Doktorn, som hyste deltagande för den stackars
flickan, skaffade henne en pålitlig sköterska.

Laura flög från det ena nöjet till det andra och
började tycka, att Stockholmsbalerna "gingo väl an",
sedan hon på nyårsbalen på börsen dansat med en af
prinsarne och på Innocensen med en annan. Baron
Gustaf var hennes trogne riddare och den hon gaf
mesta företrädet af sina många tillbedjare, och inom
tre månader var deras förlofning tillkännagifven;
på våren skulle deras bröllop firas.

Länge sväfvade Hulda mellan lif och död; slutligen
segrade ungdomskraften och den noggranna skötsel och
vård hon erhållit; men blott småningom återvände
hennes krafter. Hvarje morgon, sedan hon sjuknat,
hade ett bud efterfrågat hennes tillstånd och från
den dag, då yrseln upphörde, lemnade budet alltid
en blombukett, men sade aldrig från hvilken. Hulda
trodde i början att blommorna kommo från baron Gustaf,
men snart insåg hon sitt misstag, då hon hörde att
baronen och Laura voro förlofvade.

På deras förlofningsdag var hon ännu så svag, att hon
icke kunde lemna sitt rum; det knackade på dörren och
det var det vanliga blomsterbudet, en liten gosse vid
pass elfva år, som sade: "ack, nu skall herrn blifva
glad, att mamsell sjelf tog emot dessa blommor."

"Och hvilken är din herre? lille gosse."

"Kassören! Min mamma städar åt honom och hon har så
mycket vackra blommor."

Hulda tackade och gossen gick.

"Ack", tänkte Hulda, "jag borde hafva förstått det,
jag har ingen vän på hela vida jorden, mera än han."

Under Huldas sjukdom hade fru Stålsvärd börjat inse
hennes stora värde, i synnerhet då hon jemförde Hulda
med sin egen nyckfulla och elaka dotter, så att det
var med verklig glädje och godhet, som hennes nåd
emottog Hulda, då hon första gången efter sin sjukdom
inträdde i salongen.

Baron Gustaf bleknade visserligen, men vid åsynen
af Huldas lugna hållning, blef också han fullkomligt
obesvärad. Detta ömsesidiga tvång plågade dock Hulda
i längden, hon greps af en förfärlig längtan att komma
bort från hela Stålsvärdska huset, hvarthän var henne
detsamma; men hon visste ingen som kunde skaffa henne
något ställe. Hon kände sig så ensam och olycklig;
hon beslöt att vända sig till kassör Blom, säker om
att han skulle kunna hjelpa henne eller åtminstone
gifva henne ett godt råd.

Några dagar derefter vid middagsbordet sade Laura:
"är det sannt, pappa, att kassör Blom skall flytta?"

Fadren svarade:

"Ja, mitt barn, det är sannt."

"Hvarföre flyttar han? han har det ju så bra här hos pappa!"

"Han har blifvit erbjuden plats hos en rik
brukspatron, som har flera bruk och behöfver just en
sådan karl, som Blom, med öfverlägset affärshufvud
och omutlig rättskänsla. Bloms hälsa har lidit af
det ständiga stillasittandet här; nu kommer han att
emellanåt, jemte patronen, resa från det ena bruket
till det andra och besigtiga hela förvaltningen på
dessa bruk. Vilkoren äro högst förmånliga, så att jag
undrar alldeles icke på att han antager detta anbud,
men jag gör en oersättlig förlust, som mister honom."

"Jag med", tänkte Hulda, "sedan finnes ingen, som
bryr sig om mig."

Herrskapet var om aftonen på spektaklet; Hulda var 
ensam hemma och satt vid pianot och sjöng
Lindblads lilla täcka visa:


"Hvad månde det landet heta,
Som har min älskling gömt?"


Då tyckte hon någon gick på mattan och såg upp;
det var kassör Blom.

"Ack, herr kassören kommer som han vore efterskickad."

Hulda rodnade af glädje vid hans åsyn och tillade:
"jag har mycket att säga."

Blom svarade:

"Och äfven jag har det; tillåt mig att tala
först." Han förde Hulda till soffan och de satte sig,
han behöll hennes hand och fortfor:

"Måhända kan mamsell, som ännu är så ung, finna det
otroligt, att jag, som kunde vara mamsells fader,
älskar mamsell och beder mamsell blifva min maka,
men jag har alltid älskat mamsell ifrån det mamsell
var en liten, liten flicka, som hoppade förbi mitt
fönster, och allt som mamsell växte och utvecklade
sig, växte och utvecklade sig äfven min kärlek. Jag
behöfde blott se mamsell för att blifva glad, jag
tänkte aldrig att någon kunde komma och beröfva mig
mitt lifs sällhet. Så kom den aftonen, då döden
i sin förfärligaste gestalt så när hade beröfvat
mig min lycka för alltid, men Gud tillät mig, att
blifva mamsells räddare; då, och under hela mamsells
långa sjukdom kände jag att mamsells död skulle
blifvit min död; nu sedan mamsell blifvit frisk,
har jag ämnat säga allt, men fruktan för ett afslag
har ständigt afhållit mig derifrån, men nu, då jag
snart lemnar Stockholm, måste jag veta mitt öde. Den
nya verkningskrets och de nya förhållanden jag går
till mötes, skola låta mig lättare bära er förlust
än om jag stannat här; derföre har jag också med
glädje antagit detta anbud, dock icke i afton vill
jag hafva svar; öfverväg noga: om mamsell känner
sig aldrig kunna älska mig, så gif ett öppet nej;
om söndag kommer jag och hemtar min dom. Säg mig nu
hvarom mamsell ämnade tala?"

"Jag dröjer äfven dermed tills om Söndag", sade Hulda.

"Gud välsigne dig, ljufva flicka", sade Blom och
förde hennes hand till sina läppar och gick.

Hulda tänkte och öfverlade icke länge; före Söndagen
hade hon fattat sitt beslut och detta gjorde henne
glad och lycklig.

Hulda stod färdigklädd i tamburen, för att gå i
kyrkan, då Blom inträdde; han frågade om han fick gå
med. Hulda tackade och de gingo till Storkyrkan. Vid
den högtidliga gudstjenstens slut väntade Blom på
Hulda vid kyrkodörren; hon säg på honom med en så
öm och förtroendefull blick och fattade hans arm.

"Får jag", sade Blom, "tolka detta som ett svar?"

"Ja, blif hädanefter mitt stöd och min ledsagare,
jag är då säker, att ständigt blifva förd på den
rätta vägen; jag har i kyrkan tackat Gud för min
lycka och bedt Honom för vår sällhet."

I Bloms ögon skimrade klara tårar; han tryckte Huldas
hand och de vandrade stillatigande till hemmet.

Blom gick genast till Stålsvärd och begärde Hulda till
sin maka. Vid middagsbordet dracks de nyförlofvades skål.

Blom ärnade resa förut och ordna deras hem, men Hulda
hade bedt honom, att icke resa utan henne. Hon sade:

"Lemna mig icke ensam här, vårt bo är snart ordnadt."

Det lyste nästa Söndag, men bröllopet dröjde ändå
några veckor, ty fru Stålsvärd ville nödvändigt
gifva Hulda en riklig utstyrsel, och den blef icke
så snart färdig. Vigseln skedde i Storkyrkan, på
både brudgummens och brudens uttryckliga önskan,
efter en aftonbön; vittnena voro herr och fru
Stålsvärd, på brudens sida, och ett par goda vänner
till brudgummen, hans mor och systrar. -- Laura ville
icke vara med; hela tillställningen föreföll henne
allt för "pigaktig", som hon uttryckte sig.

Vid samma altare der för några år sedan Hulda aflagt
sitt löfte, att älska Gud öfver all ting, lofvade
hon att älska sin make i lust och nöd. Straxt efter
vigseln gingo de 
nygifta om bord på ett ångfartyg, som förde dem
nästan ända till deras hem.

Fru Stålsvärd hade tryckt Hulda till sitt bröst och
gråtit många tårar, och sagt sig aldrig hafva vetat
huru mycket hon hållit af Hulda. Stålsvärd hade tegat,
men djupt känt, att hans bästa glädje i lifvet for bort.

Snart derefter börjades tillredelserna for Lauras
bröllop, och så fort som möjligt gifte de sig
och foro till Paris; då blef tomt och dystert
i Stålsvärdska huset; det var som om Stålsvärds
samvetsqval åter börjat röra på sig, sedan han icke
mera såg Hulda. Han vantrefs i hemmet, på kontoret
trifdes han icke heller bättre; han saknade den
hederlige Blom hvarje ögonblick; det var som om två
skyddsenglar öfvergifvit honom och all välsignelse
flytt. Han började misslyckas i sina handelsföretag;
den nye kassören var honom icke till nöjes.

Baronens foro från den ena badorten till den andra;
båda spelade högt och med otur. Stålsvärdska rikdomen
smälte årligen tillsammans.

Vid fru Stålsvärds död var det icke en tredjedel qvar
och när Laura fått ut sitt mödernearf, var ännu något
qvar, men äfven det strök snart, då kassören rymde
med kassan. Han hade trasslat så in affärerna, att
Stålsvärd måste göra cession; samtidigt fick han ett
bref från sin dotter, med underrättelse att baronen
spelat bort alla hennes penningar och insatts på ett
bysättningshäkte.

Kassör Bloms alla företag hade lyckats så väl, att
han samlat förmögenhet och hade köpt sig en liten,
men utmärkt vacker egendom, dit de nyss flyttat. Hans
hälsa var nu åter igen god; Hulda blomstrade som
en ros, och var en förträfflig husmoder. En dag
kom med posten bref från en af Bloms vänner med
alla ofvannämnde jobsposter. "I nästa vecka skall
Stålsvärdska huset och hela det vackra lösöreboet,
försäljas, hvart Stålsvärd sjelf skall taga vägen, vet
man icke." 

Hulda såg på sin man, men sade ingenting; hon såg 
att han hade ovanligt mycket att bestyra. Han sade:

"Hulda lilla, lägg in litet linne och kläder åt mig,
jag skall göra en resa."

Hulda kastade sig i sin mans armar och sade: "tag mig 
med, jag dör annars af längtan, innan du kommer åter."

Han svarade leende:

"Men Emil och lilla Hulda? Icke vill väl mamma resa
från dem; men jag vet ett godt råd, tag dem med. så
öfvertala vi morfar så mycket bättre."

Och så gick det. Blom och Hulda reste med båda sina
barn. De dröjde icke länge i Stockholm, och när de
återvände följde Stålsvärd med dem, men hans helsa
var alldeles bruten och hans lynne svårmodigt; det
var ångern som tärde på hans lifskrafter. När han
såg Huldas och hennes makes stilla lycka, ångrade
han bittert att han sålt sin ungdomskärlek, sitt lifs
hela sällhet, sin sinnesfrid för guld, och för honom
återstod blott en tröstlös ålderdom.

Hulda och hennes make voro outtröttliga i sina kärleksfulla 
omsorger; slutligen började Stålsvärd finna att Gud vändt 
hans synd i nåd, som gifvit honom en så kärleksfull dotter; 
han började hoppas, att Gud skulle förlåta honom. Hans helsa 
förbättrades så, att han började hjelpa Blom med landtbruket 
och sysselsätta sig med barnen, Emil, en rask, tolfårig pilt 
och den åttaåriga lilla Hulda, sin morfars älsklingar. Sedan 
baron Gustaf fått ärfva en liten egendom, dit han och Laura 
flyttade, sade Stålsvärd ofta, att han aldrig varit så lycklig.

Efter många år sade Blom en dag till sin hustru:

"Hvarföre har du lagt bort dina vackra lockar, som kläda 
dig så väl?"

"Sådana brukas icke mera; dessutom börjar mitt hår att 
likna silfver i stället för guld."

"Min älskade, du får aldrig lägga bort dina lockar, ty 
de påminna mig om dessa välsignade papiljotter, utan hvilka 
jag troligtvis aldrig blifvit din lycklige make."

"Nå, som du vill min älskade."

A. K.-G.

*



Logogryf.

Jag ordar här om en abstrakt, 
Men ganska vigtig sak. 
Snart nog -- så har man länge sagt --
Den inom hela Nordens trakt 
Får visa sig med glans och smak,
Då det blir larm och brak; 
Och himlen gifve att den då, 
Sitt ändamål motsvara må.
Den första delen af mitt ord 
Förutan s förfärligt är; 
Det fins ej någonting på jord, 
Som större fasa innebär. 
O, att det ej med blodrödt bloss, 
Det andra spridde öfver oss. 
Det tredje du, om du så vill,
I hvarje verkstad finna skall; 
Och om ett n man lägger till 
Det är en känd metall. 
Det fjerde är en stafvelse 
Till ordets kompletterande 
Och till begreppets redande. 
Att sönderdela går ock an, 
Rätt mycket då det blifva kan.
Mitt ord då innehålla bör 
Hvad snart man fruktar här,
Hvad hvarje köpman gerna gör, 
Hvad katten kallas plär,
Hvad men'skan helst af allt vill bli, 
Hvad barnet fruktar mest, 
Och någonting att åka i, 
Och fiskart, som är bäst, 
Och hvad man öfver hufv'et har, 
Hvad uti brygghus finns, 
Hvad späda lammet alltid var,  
Hvad genom högfärd vinns, 
Hvad man om sönda'n gerna har,
Hvad skalden vinna vill, 
Hvad hvarje svin i början var,
Hvarpå man låna vill,
Hvad som är motsats till en bock,
Hvad knifven vara bör,
En krigarhufvudbonad ock,
Hvad mången lyckligt gör,
En ordets lärare jemväl,
Hvad högst man älska plär,
Hvad man bör bli till kropp och själ,
Hvad minsta ziffran är,
Hvad man af bomull spinna kan,
Hvad man af hampa gör,
Hvad man i Grekland fordom fann,
Hvad vägen vara bör
Och en preposition också
Och ett pronomen med,
Och något, der man ej bör gå,
Och hvad som görs af smed,
Och hvad ett framåt innebär,
Och hvad ett skepp kan bli,
Och det, hvarmed man tysta plär,
Hvad glas kan gå uti,
Hvad på en resa man bör ha,
Hvad krigarmössan klär,
Ett fel hos mången menniska,
Hvad mången roa plär,
Hvad som plär pryda på ett bord,
Hvad hvarje krigsman är,
Hvad ständigt är ett trefligt ord,
Hvad men'skan stämpla plär,
Hvad lifligt grönskar, år från år,
Hvad fågeln gungar på,
Hvad mjukt och skönt vid stranden står,
Hvari en trupp bör gå,
Hvad hvarje gammal skylles för,
Hvad intet anlet' klär,
Hvad hvarje sjöman vara bör,
Hvad mångens kassa är.



*




Charader.
13.

Knappt men'skan är i verlden till, 
Förr'n hon mitt första hafva vill. 
Mitt hela får hon njuta se'n,
Då hon kan stå på sina ben. 
Ett trefligt ord mitt andra är, 
Som alltid godt betyda plär. 
Mitt tredje var en man, med mycken smak, 
Och vers och gymnastik det var hans sak.

14.

I kortspel man mitt första tar,
Hvar sjöman bör mitt andra vara. 
Eho du är, mitt hela aldrig var,
Du räknas då ibland de styggas skara.

15.

Mitt första glänser öfver berg och lunder 
Och jord och himmel ljusna i dess spår. 
Mitt andra står helt blygsamt djupt inunder, 
Och af mitt första lif och värme får. 
När barnet gör mitt tredje, modren tjusas;
När flickan gör det, friaren berusas. 
Mitt hela, på en mörk och töcknig dag, 
Kan sprida lif och glädje och behag.

16.

Mitt första mången men'ska har, men Gud dock allramest. 
Hur månget af mitt andra fins, det vete himlen bäst. 
Mitt hela tyda kan på våld, på orättvisa med. 
Det ganska ofta segra plär. ty så är verldens sed.



*



Upplösning af Charaderna i föregående nummer är:
N:r 11, Uppriktig; N:r 12, Slagtare.

*

Upplösning af Rebus N:r 7 i föregående nummer är:
Den som ger så han tigger, bör man slå så han ligger.

*


Halmstad, tryckt hos C. E. Gernandt, 1864.



FAMILJ-JOURNALEN. N:o 9. 1864.Ill. C L Rudolph, del



Axevalla.

Mellan de bägge urgamla Westgötastäderna Skara
och Sköfde utbreder sig, österut från den förra,
en vidsträckt slätt, "så jemn och slät, att dess
like finnes på få orter i riket", under somrarne
upplifvad af hvita tältrader, manövrerande trupper,
glittrande bajonetter, hvirflande trummor och en
liflig fältmusik, hvars toner afbrytas af brakande
handgevärssalvor, men under största delen af året tom
och öde samt besökt endast af den, som färdas fram
på den landsväg, hvilken genomskär densamma. Slätten
kallas Axevalla Hed, och det lif, som under en del
af sommaren förspörjes derpå, härleder sig från
de trupper, Skaraborgs och Westgöta regementen,
som här hafva sin mötesplats. Den är egentligen en
utbruten del från kronoparken Wallen, blef under
konung Gustaf IV Adolfs regering (1803-1805) planerad
för att tjena till exercisplats och omfattar, tillika
med den ännu bibehållna kronoparken, hvilken blifvit
till största delen uthuggen, en areal af vid pass 500
tunnland, med en längd af 2,250 och en bredd af 1,500
famnar. Till exercisplatsen hör ett på kronoparken
beläget hemman, kalladt Wallen eller nya Axevall, och
bebygdt med alla sådana byggnader, som behöfvas för en
större truppsamling, icke till förglömmandes en både
smakfull och ändamålsenlig byggnad för de kungliga
personerna sjelfva, i händelse de skulle vilja bevista
öfningarne, såsom tillfället var t. ex. år 1858,
då ett större öfningsläger af svenska och norska
trupper var samladt på heden.

Redan i fordna dagar har denna trakt af Westergötland
varit befolkad, och den nuvarande heden, som sannolikt
länge varit en sådan, synes hafva varit begagnad som
begrafningsplats af det folk, hvilket bebott dessa
nejder före de Götiska invandringarnes tid. Ännu år
1805 qvarstod på Axevalla hed en forngrift, af folket
i orten allmänneligen kallad Jättegrafven eller
Odinsgrafven, en af dessa urgamla halfkorsgrafvar,
som synas varit inrättade till den sista hvilostaden
för hela familjer. Denna graf, hvars helgd stördes
för hedens jemnande till exercisplats, var belägen
på en jordhöjd och hade fyra takhällar af granit
om halfannan alns tjocklek samt så väldiga till
storleken, att en af dem skall hafva vägt ända till
117 skeppund. Då takhällarne aflyftes, visade sig
inunder dem och utmed halfkorsgrafvens sidoväggar
18 små stenkistor, hvar för sig formad af uppresta
stenskifvor, och i dessa kistor befunnos lika många
benrangel i sittande ställning. Benranglen voro
på en alnstjock bädd af aska och kol hopklämda i
denna ställning, med undantag af ett enda, som på
södra sidan låg utsträckt framför de öfriga. De hade
tydligen tillhört personer af olika åldrar och kön,
och bredvid dem träffades flintknifvar, pilspetsar, en
liten skaftlös hammare af bernsten och en genomborrad
perla af samma
ämne. Mellan takhällarne och den egentliga griften,
som hade en höjd af två alnar, låg en alnstjock bädd
af kol, mylla och kullersten, och ofvanför denna kom
ett tomrum af 1/2 aln. Hela grafgrottan höll 12 alnar
i längd, 4 i bredd och 4 1/2 i höjd. Grifter af samma
beskaffenhet hafva blifvit upptäckta i närheten och
bevisa, som ofvan sades, att heden varit en urgammal
grafplats för ett folk, som icke kände bruket af
hvarken bronz eller jern, utan hade redskap af flinta
och prydnader af bernsten, men icke desto mindre
var i stånd att åt sina döda uppföra grafställen af
jättestenar, till hvilkas lyftande och flyttande vi
måste använda invecklade machinerier. Det var en från
jorden hädangången generation, som här sof den eviga
sömnen.

Många och långa år efter den tid, då detta
"stenålderns" folk här begrof sina döda, många och
långa år före vår tid med dess krigiska lekar på
Axevalla Hed, stod här, på en udde i den tilliggande
sjön, en åldrig borg med tjocka, bergfasta murar,
omgifven med djupa grafvar åt landsidan samt rundt
omkring försvarad af höga vallar och väldiga torn. På
något afstånd derifrån befunnos spridda skansar,
och försvarsverken slutade med en stor skog, kallad
Wallen. Der allt detta stod, växer nu frodig löfskog,
och midt i den fordna borgen, på sin tid en af de
starkaste i Svea och Göta riken, står nu ett enträd
af ovanlig storlek. Borgen var Axevalla Slott, under
medeltiden ett slags centralfästning, ett medeltidens
Carlsborg, och dess historia skola vi nu söka förtälja
för våra läsare.

När Axevalla Slott först anlades, känner man icke;
sannolikt härleder sig borgens första upprättande
från början af det kristna tidehvarfvet, under
hvars brytningar den fasta byggnaden ofta blef
en tillflyktsort för konungarne. Så berättas, att
redan konung Inge den Yngre och konung Sverker den
Gamle skola hafva uppehållit sig här. Under konung
Waldemar, den förste af Folkungaätten, namnes sedan
Axevall. Som bekant, hade Waldemar af sin bror Magnus
blifvit beröfvad Sveriges krona och sökte hos sin
svåger, konung Erik Glipping i Danmark, biträde till
hennes återtagande. De begge svågrarne inryckte då
i Westergötland, det för fientliga angrepp alltid
utsatta gränslandet, och under detta härjningståg
skola Waldemar och Erik hafva på Axevall uppehållit
sig från Trettondedagen till Påsktiden år 1278. Men
Waldemar fick ej sin krona tillbaka; Magnus och
Erik Glipping försonades med hvarandra, och Waldemar
slutade, som man vet, sina dagar, dock i furstligt
fängelse, på Nyköpingshus, det slott, som uti hans
ätts historia spelar en så fruktansvärd roll. Konung
Magnus, sedan kallad Ladulås, lemnade, efter ingången
fred med danska konungen, slottet Axevall med dess 
län åt hertig Peder Porse af Halland såsom pant
för ett penningelån, hvilket Erik Glipping undfått
af hertigen, men hvilket, enligt fredsvilkoren,
konung Magnus skulle betala. Det var nu som Magnus,
sin slughet oaktadt, lät öfverlista sig af den ännu
slugare Hallandshertigen, som bjöd honom till gästabud
på Axevall, men då han ämnade afresa förklarade honom
för sin fånge, i händelse han icke genast betalade
skulden. Magnus måste då lösa sig med Lödöse slott och
län och återvann på detta sätt sin frihet. Det ser
ut, som skulle under härjningarne i Westergötland
Axevalla slott hafva i sin helhet eller delvis
blifvit förstördt, ty då det härnäst förekommer i
historien, heter det Axevalla nya slott och tillfaller
(1315), genom ett byte mellan hertigarne Erik och
Waldemar, den förre af dessa. Emellertid ser det ut,
som skulle det sednare ändock hafva tillhört den
mäktiga Porse-ätten, ty Magnus II tog det 1327 från
hertig Knut Porse. Under de oroliga tiderna torde
slottet hafva helt och hållet förfallit, emedan
rikets ständer år 1362 beslöto, att det skulle åter
iståndsättas såsom en nödvändig gränsfästning mot
danskarne. Sedan förekommer slottet åter under kriget
emellan Margaretha och Albrecht, hvars höfvidsman,
Svante Skåning, år 1389 måste uppgifva Axevall åt
drottningen, som der stundom vistades och derifrån
utfärdade skrifvelser. Under Margarethas och Erik
XIII:s tid innehades slottet af kungliga fogdar och
försvarades af dessa med tapperhet emot Engelbrecht
och hans skaror. Den store folkhöfdingen räknade
visserligen på Axevalla Hed sin här till hundratusen
man och belägrade med dem slottet 1434 samt
uppfordrade dåvarande fogden, Anders Nilsson, att
godvilligt lemna slottet i hans händer; men Anders
var trogen sin konung, beredde sig till motvärn och
lät afbränna den utanför slottet belägna förborgen,
på det denna ej skulle hindra försvaret. Inseende,
att belägringen skulle bli alltför långvarig,
anförtrodde Engelbrecht densamma åt Erik Puke
och drog med den öfriga hären ut på ytterligare
härnadståg mot de bondplågande fogdarne. Puke kunde
ingenting uträtta mot den fasta borgen, och år
1436 stod Engelbrecht återigen utanför Axevall, men
insjuknade sjelf och måste äfven denna gång afstå
från belägringen. Slottet, som då hade en dansk,
vid namn Folke, till höfvidsman, gaf sig emellertid
vid slutet af samma år åt Carl Knutsson. Sedan denne
blifvit konung satte han till höfding på det starka
Axevall Thure Thureson Bjelke, en af de talrika
förrädare, som alltjemt lurade på utväg att göra
honom skada och inkalla en dansk konung. Thord Bonde,
konung Carls frände och trognaste man, upptäckte
herr Thures stämplingar och beslöt att gripa
förrädaren på hans fasta borg. Med tretio svenner
red herr Thord skyndsamligast från det af honom nyss
eröfrade Lödösehus och kom fram till Axevall sent på
aftonen, just då herr Thure ämnade sätta sig till
bords. Han hade med sig blott två af sina svenner;
de öfriga dolde sig och redo två och två i sender
fram till slottet, der de utan misstankar insläpptes
och infördes i salen. När denna sålunda fylldes med
beväpnade, anade herr Thure oråd; men nu verkställde
Thord Bonde sitt uppsåt, grep förrädaren om halsen
och lät föra honom till Warnhem. Thord Bonde blef
nu höfvidsman öfver Axevall och hela Westergötland;
men Thure Thureson, som flytt ifrån Warnhem, ehuru
han vid heder och ära lofvat Thord Bonde att stanna
qvar der, begaf sig till Jönköping och Rumlaborg
samt flydde vid Thord Bondes annalkande derifrån till
konung Christian.

Ännu någon tid stod Axevalls slott, alltjemt
omtvistadt emellan Svenskar och Danskar, i hvilkas
händer det kom genom förräderi år 1468, året efter
Carl Knutsons tredje tillträde till konungadömet
i Sverige. Konung Carl utsände visserligen en
här, för att återtaga det; men konung Christian
undsatte slottet så kraftigt, att det icke kunde
tagas. Ifrån det gamla fogdenästet härjade danskarne
hela Westergötland; men nu var den gamla borgens
sista timma slagen. Vid Persmessotiden 1469 samlade
"en ärlig och frisinnad man", Otte Thorbjörnsson,
Westergötlands allmoge till ett befrielsetåg mot
Axevall. En oräknelig menniskomängd hvimlade kring
slottet, så att besättningen icke vågade sig utom
murarne. Bönderna uppstaplade nu bränsle rundt omkring
slottet, och sägnen berättar, att när Axevalla slott
förstördes, blefvo alla Danskarne innebrända. Slottet
nedbröts derefter intill jorden. Andra uppgifva dock,
att det skall hafva blifvit återstäldt efter denna
förstörelse, men nedbrutet redan 1471 i Sten Sture
den Äldres dagar. Sedan den tiden uppbyggdes Axevalla
slott aldrig.

I trakten kring Axevall förekomma talrika lemningar
efter till detsamma hörande skansar och vallar. Till
slottet ledde en stenlagd väg öfver ett träsk,
som fordom sannolikt var vattenrikare än nu.Th.

*




Ett stycke Septembervy från Skåne.

Ah, hvilken luft! en veritabel nektar, -- 
Eldig fast mild och spännande hvar nerf -- 
Känn hvilken bris, som ifrån kusten flägtar, 
Än som zephyr, än mera ystert djerf. 
Blank strålar sol'n af finaste karater,
(Kors! hvilken oförliknelig kraschan) 
Öser sin guldflod öfver "Alma Mater" 
Ner ifrån hvalfvets saftiga cyan.

Trakten är vackrast nu, uti mitt tycke, 
Smyckad med höstens rikaste fraicheur. --
Slättland -- hvad mer -- den är ett äkta stycke 
Frodig idyll, till karaktern det hör. 
"Slätt", om du vill; men se hur ytan fogar
Mjukt sig till kulle, dal, i miniatyr. 
En horizont dig bjuder fjerran skogar, 
Motsatt en annan ner i hafvet styr.

Gulnande säd och gullgul, redan slagen, 
Skyhöga skylar, klöfvern midjehög! 
Räfsan har lif och säkra äro tagen, 
Rågen skall in, ej duger vara trög. 
Köras det skall, så länge man ser diket; 
Ser man ej längre, "gär det på en trall" --
Bär det ikull så -- "opp igen med liket!" 
Kullbytta, strunt, den sorgen snart är all.

Märk huru ån sig smyger ner i dalen,
Bugtande som en slingrig advokat.
Huitt! hvilken starflock, som slog ner i alen --
Der kryper skytten, ifrig och parat.
Pang, pang!  ett dubbelskott, som heter duga --
Marken blef svart af idel läcker "krams".
Väskan är pinfull, rymmer ej  en fluga,
Dock apporterar än den gamle Rams.

Snöhvita kyrkor skymta mellan träden, 
En, två, tre, fyra, ser du der du står. 
Tätt dyka husen upp ur tjocka säden, -- 
Rundt omkring dem, så långt ditt öga når, 
"Arbetet sjuder", "en välsignad gröda" 
Fuktas med fröjd och idoghetens svett; 
Höstgillet lönar alla för sin möda, 
Gästabudsgröten mor har re'n beredt.

Qvällsol alltren! -- det skyar opp i öster,
Ihåligt suckar dyningen vid strand.
Storm bådar hafvets mystiskt djupa röster,
Måsen som flaxar skriande i land.
Adjö, min vy, om dig i natt jag drömmer,
Tycker mig vara bonde god och fri,
Trygg, ointecknad -- och en stund jag glömmer
Lyckan att dras med det "fina slafveri".

Afze.




Verlden i hemmet.
En liten upptäcktsresa med de unga i familjen.


Om det låge inom möjlighetens gränser att kasta en
blick i en af våra gamla hedniska förfäders bostäder,
skulle den stora åtskillnad, som visar sig emellan de
enkla naturfolkens hem och våra nuvarande boningsrum
genast falla i ögonen; vi skulle der hafva funnit
oplankade golf, omålade, rå väggar med gluggar
utan glasrutor samt, hvad husgeråd beträffar, ett
enkelt bord, en bänk eller stol, måhända ett skåp
för upptagande af kläder, en vägghylla för kok-
och dryckeskärl, slutligen familjfaderns vapen och
husmoderns spinnrock.

Kasta vi deremot en pröfvande blick i ett rum med
någorlunda treflig utstyrsel, sådant vi finna det
hos medelklassen, så väcker icke allenast en mängd
föremål vår uppmärksamhet, utan vi förnimma ett stort
nöje under iakttagelsen, att der blifvit hopsamlade
de mest olika föremål från alla fem verldsdelarne,
för att försköna lifvet inom en enda familj. Alla tre
naturrikena hafva för detta ändamål småningom blifvit
plundrade och de mest skiljaktiga saker anträffas
här tillsammans, bildande ett smakfullt helt.

Figuren, som står der på kakelugnen, är af
vanlig gips, brefpressen deremot af ett stycke
marmor, härstammande från Grekland. Från Italien
kom alabastern, som lemnade materialet till den
mellersta figuren på chiffonieren, under det att de
båda bredvid stående bysterna äro förfärdigade af
metall. Jordgloben der består af papier mâché.

Rikhaltigast bland alla effekter, hörande till
mineralriket, äro metallerna representerade,
och utaf dem förekommer jern i dess åtskilliga
former oftast. Som kamin eller delar af kakelugnen
hjelper det till att sprida värme och tjenstgör
derjemte som eldgaffel och tång, för att ansa
brasan. I egenskap af gryta eller panna upptager
den maträtterna, sönderdelar dem derefter såsom
knif och för dem slutligen i gaffelns gestalt till
vår mun. Alldeles utan jern kan knappt något större
husgeråd framställas; på ena stället som spik eller
skruf, på andra som ståltråd och krok. I form af sax,
nål, strykjern etc. står det i husmoderns tjenst, som
stålpenna hjelper det barnet vid dess skriföfningar.

Vår goda mors finger smyckas af en guldring med en
ädelsten. Téskeden i kaffekoppen är af silfver. Hvem
kan väl upplysa oss om, hvarifrån de båda ädla
metallerna egentligen härstammade? Måhända ledde
detta sednare sitt ursprung från Sala eller -- Peru,
och guldet kan lika lätt vara funnet i Kalifornien,
som i Australiens ödemarker, i Urals berg eller i
Ungerns guld-distrikter. Kopparn har i form af ören
ett oupphörligt kretslopp inom huset. I förening med
zink, bildar kopparen den mycket använda messingen
2/3 koppar, 1/3 zink) och glänser som guld på dörrlåsen,
téköket samt mångfaldiga andra ställen. Zinken
i sin ordning bildar materialet till badkaret,
liksom det närbeslägtade tennet, hvitglänsande som
månen, på åtskilliga ställen tjenar till ljusstakar
och tallrikar. Mångahanda blandningar af metaller
gifva oss prydnadsartiklar och husgeråd. Nysilfver
(argentan) består af 100 delar koppar, 60 delar
zink och 40 delar nickel. Zink, tenn och koppar
bilda, sammansmälta i olika qvantiteter, tombak,
Mannheimer-guld, similor; koppar och tenn lemna
bronsen, klockmetallen o. s. v. Äfven bladguldet
består af tunn slagen tombak, det frasande
glitterguldet af messing, och de så kallade
silfverbladen äro ingenting annat än tenn. Ramarne
kring en del taflor och speglar äro deremot ofta
belagda med tunna silfverblad, hvilka man genom
guldfernissa förlänat en gul färgton.

Gossens soldater, fotfolk och rytteri, gjutas
företrädesvis af bly, och målas sedan nätt med
oljefärg. Andra återigen bestå af pappersmassa
(papier mâché), uppblandad med limvatten och gips
samt tryckt i formar. Af samma material äro också
de ordinära dockhufvudena förfärdigade, de bättre
deremot af porslin eller till och med af zink. Ja,
man har i våra dagar hufvuden och hela figurer af
gummi elasticum, hvilka med sin hållbarhet förena det
intresset, att de kunna tryckas i alla möjliga former,
den ena gången se milda
och vänliga ut, den andra deremot blicka barskt
framför sig samt slutligen återtaga det ursprungliga
utseendet.

Till och med qvicksilfret har, trots dess giftiga
egenskap samt rastlösa väsen, för beständigt slagit
sig ned i boningsrummet. Om det icke blickar emot
oss i barometerns eller thermometerns glasrör samt
genom stigande och fallande upplyser oss om luftens
täthet eller värme, om det icke, förbundet med svafvel
till eldröd cinober, skådar ned från tapeterna eller
bokhyllan, så sitter det dock helt säkert, förenadt
med tenn bakom spegeln och bildar dess folie.

På huru mångahanda sätt metaller och jordarter
förena sig till ett rums prydnad hafva vi redan
antydt och vilja endast tillägga, att de icke sällan
inställa sig i form af salter, på hvilka man alls
icke ser slägtskapen. Som ett af de vanligaste och
tillika oskadligaste, nämna vi blott den grönaktiga
jernvitriolen, hvilken i förening med galläplenas
garfsyra bildar det ordinära skrifbläcket.

Då vi närmare betraktade trävirket i rummet,
golfplankor, bord och skåp, erinrade vi oss redan,
hvilket olika ursprung de i våra boningar förhanden
varande träslagen hade, huru det dyrbara faneret af
mahogny eller jacaranda, hvilket vuxit i det heta
Afrika och på hvars grenar apor samt papegojor vaggat
sig, smyger sig intill det ordinära granträdet. Öfver
de amerikanska träslagen utbreder sig ändtligen ett
lager politur, framställd af sprit (af inhemska
potäter) och schellack. Sistnämnde ämne är också
en växtsaft samt bildar hufvudbeståndsdelen i det
vanliga lacket. Till största delen kommer den från
Indien och samlas på flera fikonarters grenar, ur
hvilka den efter lacksköldlössens stygn framväller.

En vigtig roll i våra rum spelar det så kallade
spanska röret eller rottingen (Calamus Rotang)
lika tjenligt till flätverk som att hålla pojkar
i styr. Bottingen är den smala stängeln på en
klätterpalm, hvilken utdrages till en längd af ofta
mera än 100 fot öfver buskar och träd i det varma
Asien, och mycket bidrager till att göra skogarne
i dessa trakter så ogenomträngliga. Vid hvarje led
framspringer ett blad, som med en skida omsluter
stängeln och derefter fjäderformigt utbreder sig med
klängen i spetsarne. Blad och bladskidor äro tätt
besatta med skarpa taggar samt aflägsnas vid rörets
insamling.

Stort är det antal safter, som växtverlden i alla
zoner sänder till vår kammare. Raps och dodra
förse lampan med olja, södra Europas oliver lemna
välsmakande matolja, Indiens kokospalm gifver
oljan af sina nötter till tvål, Guineas oljpalm
sin till stearinljus. Oljan af linfröet bildar
hufvudbeståndsdelarne i färgen, som gifver många
föremål i rummet ett behagligare utseende. Ännu
talrikare växter måste uppoffra lifvet, för att
förnöja oss med deras vällukt. Orangeblommor,
jasmin, farnesiska acacier, lavendel, törnrosor,
violer, narcisser, o. m. a. afträda sin sköna
doft till tvåler, pomador, röktinkturer o. s. v.,
hvilka måttligt använda göra vistelsen i ett
rum behagligare. Kaffe från Brasilien eller Java
anmäler sig redan tidigt vid uppstigandet, choklad
ur amerikanska kakaoböner doftar vid frukosten, té
från Kina infinner sig på aftonen och öl af inhemskt
korn täflar med viner från Rhen, Ungern, Frankrike,
Spanien, Madera o. s. v.

Att i en låda af skåpet äfven finnes ett antal
växtämnen, bildande ett litet husapotek, af rhabarber
från Indien, chinîn från Peru, opium från orienten och
dylikt, omnämna vi endast flyktigt, önskande en hvar,
att de aldrig behöfva användas.

Ämnen tillhörande djurverlden äro i våra rum vida
rikligare för handen och komma från mycket aflägsnare
trakter, än man vanligen brukar föreställa sig. Från
hafvets botten hemtade dykaren i Medelhafvet
den svamp, med hvilken barnet hvarje morgon gör
bekantskap och derifrån härstamma också de högröda
koraller, som bilda flickans halssmycke. Ur Indiska
Oceanen uppfiskade malajen den äkta perlan, medan hans
kamrater försigtigt spanade efter, om den rofgirige
hajen uppehöll sig i närheten.

Hafsmusslans skal lemnade äfven den vackra
perlemorn, hvilken som knapp, nyckelhake, knifskaft
etc. genom sitt brokiga färgskimmer ådrager sig vår
uppmärksamhet. Hafvet framspolar bernstenen och den
grå ambran, hvilka båda begagnas som rökmedel, det
förra derjemte till mångfaldiga prydnader.

Från jordens högsta berg, Himalaya, härstammar deremot
mysk och den doftande nardus. Det mjuka ejderdunet,
som gör kudden så svällande, insamlades af våghalsiga
fiskare måhända med lifsfara på Färöarnes klippor
eller Islands vilda skär. I samma ogästvänliga, kalla
trakter jagade sjömännen hvalfisken, för att utom
tranen förskaffa sig de border, hvilka i egenskap af
så kalladt fiskben af fruntimmerna användes för så
många ändamål.

Sköldpaddorna lemnade sköldpadd till kammar och
boskapen för samma ändamål sina horn. Ishafvets
hvalross samt det varma Asiens och Afrikas
elefant dödas under farliga jagter för elfenbenets
skull. Pianospelaren, som på sitt
instrument föredrager kompositörernas herrliga
melodier, tänker icke på, att hans fingrar
omvexlande glida öfver ebenholz -- och hvalross- eller 
elefanttänder. Äfven ben af större djur finna
mångahanda användning.

Sannerligen, om barnet i sin kammare grundligen vill
finna sig till rätta och icke tröttnar vid att fråga:
hvarifrån kommer det här? hvaraf och på hvad sätt
göres det och det? kan det redan derigenom erhålla en
viss praktisk öfverblick af hela jordklotets naturlif
samt en aning om, att i våra dagar tusentals trådar
sammanbinda de aflägsnaste folkslag med hvarandra. Det
lär sig inse, att boningsrummet omfattar en verld i
smått. De talismaner och trollmedel, hvilka vanligen
smycka boningarne hos rå folkslag och förmenas
skydda mot onda andar, hafva försvunnit utur våra
rum, mistelqvisten hänger icke mera i taket, inget
undergörande tecken finnes på dörren -- men i stället
ha lärorika böcker och instrumenter af hvarjehanda
slag här och der fått sin plats, för att upplysa
anden och fröjda hjertat.

*



Axevalla slottsruiner.  (Se sid. 257.)

*



Ättestupa vid Häkleklint.

Nordens gamla folk, som i kämpalifvet såg sin högsta
kallelse och derföre fruktade ålderdomen, som bräckte
de kroppsliga krafterna, tyckte sig äga rätt att 
afklippa lifstråden, när de behagade, heldre än att dö
en föraktlig strådöd.

Då en åldrig man besöktes af dödens förebud, som vid
årens annalkande sällan uteblifva, samlade han de sina
och förkunnade dem sitt beslut, att gå till Odin. De
följde honom upp på ett högt och brant berg, på hvars
spets ett offer åt Gudarne anställdes, under hvars
förrättande han satt, omgifven af hvad som var honom
kärast i lifvet, hustru och barn, svärd och öfriga
vapen. När offret var slutadt, tog han ett högtidligt
afsked af sina anhöriga, begaf sig till brådjupets
kant och störtade sig utföre. Nu skyndade hans slägtingar 
ned till bergets fot, upptogo hans krossade
lekamen, tvådde den i en vigd brunn och anförtrodde
den sedan åt bålets lågor, eller nedsatte den i hög,
efter de olika begrafningssätt, som voro brukliga
på särskilda tider. Merendels begrofs eller brändes
han likväl i ättestupans grannskap, och en sten
restes öfver hans aska. Ingen veklig gråt oskärade
den bortgångne hjeltens minne. Man gladde sig åt, att
han nu var lycklig hos gudarne, och sorgen innestängde
sig i hjertats tysta helgedom.

Den ättestupa vi här i bild framställt, är den
s. k. Häklan eller Häkleklint vid södra ändan af
Halleberg, eller emellan detta berg och Hunneberg i
Tunhems socken och 
Westergötland. Den är ungefär 40 alnar hög och ett fall
derifrån måste sålunda ovilkorligen medföra döden.

"Trenne sådana klippor", säger Geijer, "i
Westergötland och Blekinge bära ännu detta sista
namn. Straxt vid Hellaryds kyrka i Blekinge är en
brant klippa, som kallas Valhall, hvarifrån enligt
sägen, menniskor fordom störtat sig i den under
klippan belägna Valsjön. En dylik ättestupa förekommer 
på berget Valhall vid sjön Strängen i
Kylingareds socken i Westergötland. Äfven i Jemshögs
socken i Blekinge är ett högt berg, benämdt Valhall,
med en brant sida åt en tätt invid belägen sjö. På
Halleberg i Westergötland kallar folket det öfversta
berget för Våhle-hall (Valhall) och berättar, att de,
som störtat sig utföre, sedan blifvit tvättade i en
numera igenvuxen damm, som kallas Ons-källa (Odens
källa)."

Ättestupa vid Häkleklint. (Se sid. 260.)

*




Grannens testamente.
Berättelse af Richard Gustafson.


Under de två första år jag vistades i Stockholm, hade
jag slagit upp mina bopålar å Norr vid Badstugugatan,
der jag med min
uppåtsträfvande håg hamnat fyra trappor upp i en liten
vindskammare, med fri utsigt åt en orappad brandmur,
som stod oumkullrunklig, oaktadt jag minst tjugo
gånger om dagen önskade dess stenar så långt som
pepparen växer.

Men det var icke om brandmuren jag egentligen ville
tala, utan om en kamrat i olyckan, en granne som,
enligt värdens utsago, i runda tretio år njutit af
samma fria och behagliga utsigt.

Min granne var en gammal man af det mest originela
och besynnerliga utseende. Hans ansigte bar en
omisskännelig aristokratisk prägel, som öfvertygade
hvar och en, att hufvudet, som uppbar den blanknötta
hatten, helt säkert i sina dar burit galonerad
hatt med vajande plymer, och, fastän åldern hvitnat
lockarne och böjt nacken något emot jorden, så kom
man ovilkorligen på den tanken att i en förfluten tid
hade fler än en nacke böjt sig för honom och månget
öga med välbehag hvilat på den välbildade och höga
gestalten.

Redan ett år hade vi varit grannar, utan att jag
fått tillfälle att formera hans bekantskap, ty
otillgängligare och menniskoskyggare person har väl
knappast trampat jorden. Många gånger, då jag mötte
honom i trappan, talade jag honom till; men fick ej
ens en blick till svar, och alla mina försök till
visit hos honom misslyckades, ty dörren var alltid
stängd inifrån och mina fåfänga bultningar kommo mig att tro
det han var stendöf.

De enda personer, som hört honom tala, voro först
värden, då han för tretio år sedan emottog sin
mystiske hyresgäst och aftalade hyressumman
med honom. Sedan den tiden hade värden punktligt
hvarje qvartal erhållit hyressumman genom den gamla
städerskan, som var den andra person, hvilken varit
i tillfälle att ha hört hans röst; men den gamla
qvinnan hade, ovanligt nog, blifvit smittad af sin
herres tystlåtenhet, och det enda jag genom henne
kunde erfara var att min granne var utländning;
dessutom hade hon icke hört ett ord från hans läppar
sedan den dagen, då han för tretio år sedan antog
henne i sin tjenst.

En vinter-afton då jag hemkom temligen sent, stötte jag
vid uppkomsten i förstugan emot något mjukt föremål
och hörde dervid ett stönande ljud tätt invid mig. Jag
skyndade in
till mig, tände upp ljus och gick åter ut i förstugan,
för att se efter hvad som var å färde.

Med förvåning såg jag min granne, den gamle mystiske
mannen, sittande på stengolfvet invid sin dörr och
stödjande sitt bleka hufvud emot väggen. I ena handen
höll han den blanknötta hatten och i den andra nyckeln
till sitt rum, under det han oafvändt stirrade på
dörren, liksom ville han derigenom tillkännagifva
sin önskan att få komma in.

Som jag såg att han sjelf var oförmögen att resa sig,
hjelpte jag upp honom, tog nyckeln och öppnade dörren,
hvarpå jag mera bar än ledde honom in.

Skyndsamt nedlade jag den gamle, som skälfde af köld,
på den bristfälliga bädden, gick in till mig efter
ett fång ved, som var ämnadt till min morgonbrasa,
och tog tillika med mig mitt lilla portvinsförråd
och min glöggpanna, för att på så tjenligt sätt
som det stod i min makt, bistå min stackars granne.

Snart flammade en munter brasa i kakelugnen, den
blå lågan fräste i glöggpannan, och inom
några minuter kunde jag bjuda min stackars
skyddsling den värmande och stärkande drycken,
som han med stor begärlighet förtärde.

"Vill ni kanhända att jag skyndar
efter en läkare?" frågade jag.

Min stackars granne reste sig med någon
möda upp i sängen och svarade mig med en skakning
på hufvudet.

"Men är ni då stum, min stackars vän,
eller har kölden betagit er målet?"

Återigen en skakning på hufvudet, nu åtföljd af ett
sorgset leende, som talade om en smärta den jag icke
kunde fatta.

"Nåväl, så tala då och säg hvad som fattas er, om
det är något ni önskar, ty jag kan sannerligen icke
se en medmenniska lida, utan att hjelpa, om det är
mig möjligt."

Vid dessa ord reste sig den gamle helt och hållet,
fattade min hand emellan sina, och med en blick, som
gick mig in i själen, och en ton, som än i dag ljuder
för mina öron, yttrade han det enda lilla ordet:
Merci! hvarpå han åter satte sig ned på sängkanten.

"Åtminstone måste ni tillåta mig att stanna hos er
i natt, ty så sjuk, som ni tycks vara, kan jag icke
lemna er ensam. Jag skyndar in efter mitt sängtäcke,
det är tjockare än ert och skall nog värma upp er;
jag för min del sveper in mig i min nattrock."

Jag tände på ett ljus, som stod i en bleckstake på det
rankiga bordet, och tog mitt ljus för att inne hos mig
leta rätt på de värmande yllepersedlarne, hvilka också
snart voro funna; men till min outsägliga förvåning
fann jag dörren stängd, då jag några ögonblick
derefter ville återvända in till min sjuka granne.

Jag bultade på, jag ropade och bad; men förgäfves,
och på en gång nedslagen och förargad återvände jag
in till mig, der jag kastade mig klädd, som jag var,
på sängen; ty att sofva var icke att tänka på, så
hade händelsen med grannen upprört mig.

Ändtligen var natten förbi, morgonen kom och med den
min grannes städerska, men dörren förblef stängd
äfven för henne, oaktadt hon flera gånger med hög
röst upprepade den trollformel, som förr beredt henne
inträde.

Slutligen förgick mitt tålamod. I samråd med husvärden
beslöts att en smed skulle efterskickas, och en qvarts
timma sednare var dörren uppbruten och vi fyra,
nämligen husvärden, smeden, städerskan och jag,
stodo på dörrtröskeln; men ingen utaf oss steg in,
liksom hade vi fruktat att störa den gamle mannen, som
satt vid bordet och lutade sig i begrundande ställning
öfver ett fullskrifvet papper, utan att med en rörelse
låta förmärka att han visste af vår närvaro.

Efter några ögonblicks andlös stillhet gick jag fram
till honom och lade sakta min hand på hans axel; men
han förblef ändå orörlig. Jag såg in i hans öga -- der
återspeglades icke mera någon själ, det var brustet,
min mystiske granne var död.

Jag beskådade tårögd papperet, på hvilket
hans sista tankar hade nedskrifvits, för att se till
hvem det var ämnadt. Skriften var affattad på franska
och började sålunda: 
Testament de Vicomte Erneste de S:t Pierre, au bon voisin!

Någon annan granne än jag fanns icke och ehuru
jag tillstod, att jag ej förtjente namnet "le
bon voisin!" så tog jag likväl papperet som min
tillhörighet.

Tre dagar efter denna episod visade jag, jemte fem
af mina vänner, vicomten den sista tjensten. Vi buro
honom till Adolf Fredriks kyrkogård, och lemnade
honom ej förrän det tjocka, varma täcket var lagt
öfver bädden, der han 
hvilade i ro efter ett stormigt lif, hvars fasor han
till någon del lät "le bon voisin" ana genom sitt
fragmentariska testamente, som i öfversättning lydde
sålunda:

"Vicomte Erneste de S:t Pierre's testamente till den gode grannen!

"Min upplösning nalkas med hvarje ögonblick, få
minuter äro mig öfriga, jag känner det; men dessa
ögonblick vill jag egna att öppna mitt hjerta för er,
nu sedan mina brinnande böner nedkallat frid och lugn
i min själ.

"Många, många år har jag hatat; men nu förlåter jag
och hoppas på förlåtelse af honom, som hörde mina
förbannelser, ty han såg ock mina lidanden, och ser
min ånger.

"Dig, goda granne, som genom menniskokärlek
och barmhertighet släckt den sista af hatets
afgrundsgnistor i mitt af bitterhet förkolnade
hjerta, dig är jag skyldig mycket, som blott han,
den gode Guden, kan betala; han som sände dig till
min räddning, som icke tillät mig att dö förrän
ånger och kärlek trängt till mitt innersta mörker,
för att med sitt ljus leda mig från afgrundens djup,
dit jag annars -- o fasa! -- skulle störtat.

"I ditt hjerta nedlägger jag mina sista böner, mina
sista förtroenden, som jag ämnade föra med mig i
grafven. Tag ringen af mitt finger, den har varit
min fars; den är min enda egendom; tag den, men gif
mig en graf!

"Mitt rätta fosterland är Frankrike, der jag föddes
i Paris den 13 Februari 1772. Mina landsmän voro de
första som röfvade från mig hvad jag hade kärast. Min
far släpades till schavotten; min mor och syster
nedstöttes af de blodtörstiga vilddjuren; min konung,
min drottning skonade de icke! Jag flyktade och
förbannelser strömmade från mina läppar -- -- -- -- kom
ihåg, granne, vi få ej förbanna; vi skola göra dem
godt, som hata och förfölja oss ! -- -- --

"Mitt andra fosterland är Sverige, dit jag
flyktade. Åren hade fällt ett lätt täckelse öfver
de blodiga scener, som lärde ynglingen hata, tiden
hade lindrat smärtan och solen lyste åter på min väg,
som så länge varit nattomhöljd. De mörka skuggorna
drogo sig tillbaka till en aflägsen forntid och dagen
inbröt med min första kärlek. -- -- --

"Hon var skön! -- -- -- akta dig för skönheten, goda
granne, pröfva noga hjertats skönhet, ty utan den, hvad är
väl en fager yta? -- -- Jag älskade, ja, än mer, jag tillbad
henne! -- -- --

"Jag hade en vän -- -- -- pröfva noga innan du tror dig
äga en sådan -- -- min vän bedrog mig och stal min sol
ifrån mig. -- -- -- Jag tog hans lif och förbannade den
jag så högt hade älskat -- o, att jag hade förlåtit! --
Mörkret återkom, jag lyftade hädande min hand emot
himlen och svor att hata i evighet, och ändock har Gud
haft misskund med mig, och låtit försoningen möta mig,
då hans rättvisa kunde ha sändt straffet -- -- -- --

"Min maka hade en dotter, kanske min, jag vet
det icke. Hvar hon finnes känner jag ej; men kan
du uppsöka henne, så utbyt min förbannelse i en
välsignelse och räck henne din hjelpande hand, om hon
behöfver det. Du sade: "jag kan icke se en medmenniska
lida, utan att hjelpa henne", derpå förlitar jag mig
och tror, att du skall uppfylla min sista bön.

"Kom ihåg, goda granne, hatet är döden, kärleken
lifvet! Förlåt om man också rycker hjertat ur ditt
bröst, ty den stund kommer, då förbannelsen vänder
åter till den som uttalade den, då ångrens tårar
bränna likt frätande eld på dina kinder, och din själ
i ett ögonblick innesluter evighetens qval.
-- -- -- -- -- Striden är slut, mörkret har
försvunnit och
morgonrodnaden lyser mig till mötes -- -- snart, snart ser 
jag solen, och då dess första stråle når mitt öga, flyr jag,
fri från qval och ve, dit upp till den eviga dagens
hem -- -- --"

Skrifvelsen innehöll ännu några rader, men så
otydliga, att det ej stod i min makt att läsa deras
hemlighet. En känsla af djupaste deltagande trängde
till mitt hjerta, då jag första gången läste dessa
rader, och jag lofvade mig sjelf, att om möjligt var,
uppfylla den aflidnes begäran och uppsöka hans dotter.

Oaktadt alla forskningar och efterfrågningar, kunde
jag likväl icke erhålla den minsta kunskap om hvad
jag önskade veta, och till slut uppgaf jag allt hopp,
att någonsin kunna uppfylla min olycklige grannes
sista bön.

Omkring ett och ett halft år efter min grannes död,
hände sig, att jag tillika med några ungdomsvänner
en dag blefvo inviterade, att intaga vår middag hos
en nyförvärfvad bekantskap, grefve H., som öfver
sommaren bodde å egendomen .....dal invid Mälaren.

Vi stego alla ombord på en liten segelslup, och snart
gungades vi af en lätt bris emot målet, der grefve
H. och middagen väntade oss. Under vägen vände sig
samtalet kring vår blifvande värd, och uttryckte
jag min förvåning öfver att grefve H., som var rik,
oberoende, älskvärd, både bland glada bröder och
i fruntimmerssällskap, och som desslikes så gerna
höll ett gästfritt hus, icke tagit sig en älskvärd
maka, som med sin personlighet kunde illustrera hans
fester och förvandla dem från bachanaliska orgier,
till fester der behagens gudinnor kunde trifvas
tillsammans med vingudens yrande lekar.

"Din förvåning är icke på sin plats", yttrade en af de
närvarande, "grefven har redan hvad du föreslår. Du
skall bli förtjust upp öfver öronen, ty han har haft
smak, det kan jag intyga, som sett var värdinna."

"Han är då gift?" återtog jag.

"Bah! man kan väl ha en tjusande värdinna i huset utan
att vara gift. Herrligare qvinna har jag aldrig sett,
säkert en söderländska, om man får döma af hennes
nattsvarta ögon och den mörka hyn."

"Grefven har således en älskarinna?"

"Ja, grefven har en älskarinna och skönare prestinna
har väl knappast knäböjt vid Frejas altare. Till
krona på allt, så är hon en dam af börd."

"Hennes namn?"

"Fröken Aglaè de ... ja, minsann att jag nu kommer
ihåg namnet; men något fransyskt var det."

Efter en timmas segling anlände vi till .....dals brygga,
der grefven i egen person emottog oss och förde oss
upp till sin lilla, men ytterst eleganta våning.

Det första mina ögon sökte var den så varmt beskrifna
damen, som icke heller lät länge vänta på sig.

Hon såg ut att vara omkring sjutton år och var
verkligen hänförande skön, ja, så vacker, att
det riktigt surrade omkring i min hjerna när jag
betraktade henne.

"Så ung och redan invigd åt eländet!" tänkte jag vid
mig sjelf.

"Fröken Aglaè de S:t Pierre!" presenterade värden.

"De S:t Pierre!" upprepade jag sakta för mig sjelf,
och kände mig på en gång befriad från den förvirring
hennes åsyn bragt mig uti, "de S:t Pierre!"

Middagen serverades, värdinnan var idel behag och
värdens ögon tycktes oupphörligt säga till sina
gäster: se på henne, det är endast jag som äger en
sådan skatt.

Champagnekorkarne smattrade och glädjen stegrades med
hvar minut, endast jag kunde icke deltaga i de qvicka
och fria ordstrider, som utkämpades rundt omkring
mig, mina ögon voro liksom fastvuxna vid Aglaè's
drag, och med återhållen andedrägt lyssnade jag till
hvarje ord som kom från hennes läppar, fruktande i
hvarje ögonblick få höra de misstankar besannade,
som bestormat mig då jag hörde hennes namn.

"En skål för segrarinnan i alla strider!" proponerade
en af bordskamraterna.

"En skål för de stora förfäder, från hvilken hon ärft 
tapperhet och mod!" föreslog en annan ännu mera upprymd.

"Jag tackar!" svarade värdinnan eldigt och reste sig
upp, hennes ögon gnistrade af vinets och det fria
skämtets förenade eld, och de svällande läpparne buro
högrödare färg än drufvoblodet i glaset som hon höjde,
"mina förfäder voro tappra fransmän, min morfars far
var general i franska arméen och min morfar öfverste
i den svenska ..."

"Och er far?" inföll jag ofrivilligt.

Den rodnad, som purprat Aglaè's kinder, flög vid dessa
ord upp på hennes panna och hon sjönk hastigt ned på
stolen, sättande glaset med sådan hastighet ifrån
sig, att dess innehåll stänkte öfver duken.

Rodnaden på hennes panna gaf mig svar på min fråga,
och jag tänkte vid mig sjelf: "Rättvise Gud, du
straffar intill tredje och fjerde led."

Efter detta lilla afbrott var glädjen försvunnen,
och allas blickar mulnade, ty värdinnans glädtighet
hade förbytt sig i ett bemödande att synas glad;
men alltför tydligt visade sorgen sitt dystra anlet
bakom den leende ytan.

Innan vi togo afsked fann jag tillfälle att tala några
ord ensam med Aglaè, som jag sökte upp i parken.

"Jag kände er morfar", yttrade jag.

"Omöjligt!" svarade hon, "min morfar dog för många
år sedan."

"Det är blott ett och ett halft år sedan han sänktes
i grafven, fastän han länge varit död för verlden;
han var djupt olycklig ända till sista stunden af
sitt lif; men döden gjorde honom lycklig. Denna ring,
med hans initialer, är ett minne af honom."

Sedan hon en stund betraktat ringen yttrade hon med
darrande stämma: "Och han var olycklig, min stackars
morfar?"

"Han var det. Menniskornas elakhet hade beröfvat honom
allt som han älskat på jorden, derför hatade han dem,
och säkert skulle han tagit förbannelsen med sig i
grafven om han sett er i denna ställning.

En djup och smärtsam suck var det enda svar jag fick.

"Åt mig testamenterade han omsorgen om sin dotter,
han visste ej att han ägde ett dotterbarn. Säg,
lefver er mor?"

Ett par klara tårar rullade utför hennes kinder, då
hon svarade: "Min mor dog i armod", och dessa tårar
gåfvo mig hopp om att jag ej kom för sent till hennes
räddning.

"Jag lofvade er morfar att utbyta hans förbannelse
i välsignelse, att räcka min hjelpande hand åt hans
dotter, må det bli åt hans dotters barn. Jag måste
återse er snart, säg hvar och när?"

"Jag reser in till staden i afton klockan
åtta!" hviskade Aglaè och hennes läppar krusades af
ett leende, ty i detsamma syntes grefven och mina
kamrater vid en af korsgångarne.

"Jag skall vara er till mötes!" hviskade jag och bjöd
henne armen, för att gå de ankommande till mötes.

Några ögonblick sednare togo vi afsked af
Aglaè. Grefven följde med till staden.

Jag skiljde mig vid sällskapet och skyndade hem till
mig, för att i ro öfvertänka hvad jag borde företaga
med Aglaè, men hur jag än grubblade, kom jag ej
till något annat resultat, än det jag genast tänkt
mig, nämligen, att söka undandraga henne det öde
som väntade henne. Fast besluten, att uppbjuda min
yttersta förmåga, stoppade jag testamentet i fickan,
tog en hyrvagn och for ned till hamnen, redan en
half timma innan ångbåten, som skulle medföra Aglaè,
borde anlända.

Ändtligen kom ångbåten och en aning, om ett lyckligt
slut på mitt företag, kom mitt hjerta att klappa med
fördubblad hastighet, då jag ledsagade Aglaè till
vagnen. Just som jag stod i begrepp, att stiga upp
efter Aglaè, tyckte jag mig se en skymt af grefven
försvinna bakom hörnet af Riddarholmskyrkan.

"Det var säkert min inbillningskraft", tänkte jag,
steg upp i vagnen och befallde kusken att köra till
Adolf Fredriks kyrkogård.

Ankomne till kyrkogården stego vi ur och jag bjöd
Aglaè armen.

"Hvart för ni mig?" frågade hon något oroligt.

"Vi vilja besöka en fridens boning, det är ju frid
ni behöfver."

Stillatigande följdes vi åt in på kyrkogården till
en af några gamla lindar beskuggad plats invid
muren. Der stod ett enkelt kors och jag bad Aglaè
läsa inskriften.

Med bruten röst läste hon halfhögt:

 "Här hvilar
 Erneste de S:t Pierre.
 Hvad lifvet nekade honom, gaf honom döden."

Jag måste med min arm stödja henne, så darrade hon
af rörelse. Nu framtog jag testamentet och lemnade
henne det, sägande:

"För att förstå min inskrift, så läs hvad er morfar
skref, ögonblicken före sin död!"

Med darrande hand vecklade hon upp papperet och
läste det. Stora tårar föllo oupphörligt derpå; men
hon märkte det icke, hon läste och läste om igen,
tills hon slutligen lät sin hand sjunka, fästade sina
uttrycksfulla, nu tårfulla ögon på mig och hviskade:

"Han var mycket, mycket olycklig! o, att jag kunde
godtgöra allt."

Efter några ögonblicks tystnad återtog jag, sjelf
djupt skakad.

"Aglaè, vänd om! arbeta och vandra dygdens bana,
så att er morfar deruppe ej behöfver fälla tårar
öfver sin dotters barn!"

"Ja, ja", snyftade hon och lutade sitt hufvud emot
min axel, "jag vill så gerna försona!"

Hon tystnade och lindarne rundtomkring tycktes susa
bifall åt hennes ord.

Några ögonblick stod jag helt berusad af min seger,
och då jag såg upp stod grefve H. blott några steg
ifrån oss.

Det var således honom, jag såg nere vid hamnen,
och han har följt efter oss, tänkte jag, och lugn
i medvetande af min goda gerning vände jag mig till
honom.

"Stig närmare, herr grefve!" yttrade jag, "jag har
alltid ansett er för en man af ära, och det är till er
heder jag nu vill vädja. Fröken Aglaè de S:t Pierre
har här, vid sin olycklige morfaders graf, gifvit
ett heligt löfte att vandra dygdens bana, och blott
som er maka kan hon återvända till ert hus. Behöfver
jag väl tvifla, om hur ni skall handla."

Orörlig stod grefven, utan att svara; men i hans öga
läste jag dock, att mina ord träffat hans hjerta.

"Vi se hvarandra åter", fortsatte jag, och förde den
darrande Aglaè till vagnen, dit jag steg upp med henne
och tillsade kusken att köra hem till min bostad.

Hemkommen skyndade jag genast upp till min husvärd,
hvars hustru med glädje mottog det stackars barnet,
min skyddsling, i sitt hem.

Nu, då jag nedskrifver detta, har Aglaè redan flera
år varit grefve H:s maka och jag deras bästa vän,
som i deras sällhet och mitt samvetes bifall har
belöning nog, om jag också icke såg den tacksamhet
och erkänsla de visa mig, för det jag såväl visste
att bevaka vicomte de S:t Pierres testamente.

*




Den vanliga påfågeln.
(Pavo cristatus.)



Innan man ännu kände till Hög-Asiens tragepaner
och spegelfasaner, bibehöll påfågeln, såsom den
praktfullaste af alla fåglar, ett rykte, hvilket
uppstod om dem på Salomos tid, då de första flottorna
genommätte Röda Hafvet och framträngde ända till
Indien. Må än, äfven hvad yttre glans beträffar,
farliga medtäflare ha uppstått, så skall den
verldsbekanta och ännu öfver nästan hela jorden
utbredda påfågeln likväl icke förlora allmänhetens
gunst. Svårligen lär en af de sällsynta tibetanska
främlingarne under närmast stundande tider i samma mån
acclimatisera sig i de mest olikartade länder, så som
påfågeln förmått det, hvilken dessutom öfverträffar
dem alla genom den herrliga stjertprydnaden, om han
än icke fullkomligt skulle dela deras metallglans
och brokighet. Vid hvilken tid han anländt till
Europa, är obekant och omöjligt att bestämma, men
jemförelsevis tidigt måste han ha varit vanlig i
Italien, ty redan under romerska republikens bättre
tid förekom han vid festmåltider å taffeln, och de
mest förkastade bland kejsarne läto för sina gäster
framsätta ofantliga fat, innehållande påfågelstunga
jemte Indiens kostbaraste kryddor. Alexander kände
ej till påfågeln och öfverraskades af hans skönhet,
då han under tåget till Indien för första gången såg
honom vild vid floden Hyacotis; förd till Grekland
måste denna fågel
hastigt hafva förökt sig, ty Aristoteles, hvilken
öfverlefde sin lärjunge endast tvänne år, skildrar
påfågeln såsom vanlig och välbekant öfverallt i
landet. Af andra arkeologers forskningar tyckes
emellertid framgå, att poeten Aristophanes omkring tre
olympiader före Alexanders födelse omnämner påfågeln i
tvänne af sina stycken och att alltså densamme redan
på Perikles tid var kommen till Grekland. I Tyskland
synes han ha funnits på de förnämas gårdar i 14:de
århundradet och i det 15:de ådagalade engelska baroner
sin rikedom genom att vid stora fester låta servera en
stekt påfågel, smyckad med egna fjädrar och omgifven
af i den tiden mycket sällsynta plommon. I närvarande
tid delar väl ingen i Europa denna
smak, utan hålles påfågeln endast som prydnad för
landtliga besittningar, och för hans utseendes samt
liflighets skull glömmer man gerna det oangenäma
skriket samt den skada, som han, lemnad utan uppsigt,
tillfogar trädgårdar och planteringar. Det är icke
lätt att inskränka honom till begränsade platser,
ty alltid söker han uppnå högre punkter och finner
sedan lätt nog vägen till förbjudna ställen. Det
skulle vara att förspilla utrymmet, ville vi här
beskrifva hans öfverallt bekanta lefnadsvanor.

*



Växterna i boningsrummet.

Knappt finnes väl någonstädes i vårt land en
koja, hvilken i sitt lilla fönster icke har en
eller annan blomsterkruka med dess geranium eller
balsamin och en vänlig hand som vattnar och vårdar
dem. För blomsterskötselns skull har man plundrat
alla länder och förskaffat sig växter från jordens
aflägsnaste delar, för att dermed pryda orangerier
och boningsrum.

Ett icke ringa antal krukväxter levererade först
och främst södra Europa: myrten, oranger, rosmarin,
nejlikor, oleander, gyllenlack och timjan. Alperna
lemna alpvioler, alprosor, storblommiga penséer,
(styfmorsblommor), löfkojor och aurickler; Afrika,
isynnerhet från Kap, ett rikt urval ljungaster,
pelargonier, geranier, aloë, mesembryanthemum, dosma,
stapelier, prostéer och mångahanda lökväxter. Asien
sände kamelier, 
deiclytra, tulpaner, hyacinter, saffransblommor och
törnrosor; Australien de skönblommande acazierna,
metrosideros, melaleuker och immorteller; Amerika
sina kaktéer, myskblommor, zinnier, nemophyller,
lobelier, toffelblommor, heliotroper o. s. v. Det
skulle sannerligen blifva en allt för lång lista,
ville man uppräkna alla de blommor, buskar och
träd, åt hvilka man egnar en vänlig omsorg i våra
boningsrum. Hvar och en som inom hus uppdrager en
växt, det må vara i fönstret, på blomsterbordet eller
i ampeln (hängande blomsterkruka), önskar naturligtvis
att hans skyddslingar måtte trifvas väl, men icke
alla veta, hvad som är af nöden för att växten frodigt
skall grönska, växa och blomma.

För det första och vigtigaste behofvet, mullen,
sörjer vanligen trädgårdsmästaren som vi köpa
växten af. Många växter vilja ha ljungjord eller en
särskild jordblandning, andra åter erfordra endast
finsållad trädgårdsjord. Förmånligt är, om den
sednare uppblandas med något kolstybbe eller ett par
tre kolstycken, äfvensom att på bottnen af krukan
lägga ett hvarf små kiselstenar, hvilka tjena till
att underlätta vattnets aflopp. 

Om jorden icke längre
erbjuder den försigkomna växten tillräcklig näring, om
en större kruka är nödvändig, finner man lätt deraf,
att de fina rötterna i sådant fall beröra krukans
insidor och här bilda en sammanflätad filt. Inträffar
detta, måste växten omsättas och erhålla en annan
kruka, vid pass en tum vidare. Rötterna putsas
dervid, möjligen förhandenvarande daggmaskar eller
gråsuggor aflägsnas sorgfälligt och ny jord ifylles
samt tilltryckes. Allt detta besörjes emellertid bäst
af trädgårdsmästaren, hvilken vanligen företager en
sådan omsättning efter blomningen eller vid början
af den nya växtligheten.

Hvad kammarväxternas öfriga vård beträffar, kan till
och med barnet i huset uträtta mycket, om föräldrarne
icke hafva nog tid att använda derpå. En af de första
reglorne härvidlag är, att inga vissnade blad och
qvistar få qvarstå på växten, ej heller ligga på
jorden i krukan eller på faten, ty de multna lätt
och bilda mögelsvampar, hvarigenom luften i rummet
öfverhufvud förderfvas, utom det att växterna sjelfva
lida deraf.

En vidare omsorg måste riktas på faten under krukorna,
hvilka icke äro ditsatta för växternas skull, utan
för att skydda fönster och bord. På faten får aldrig
stanna vatten och samlar sig afflytande vatten i dem,
hälla vi ut det och ställa helst krukorna på träpinnar
eller små stenar, dem vi lägga i faten. På vattningen
använda vi en synnerlig omsorg. Helst taga
vi dertill regn-, om vintern snövatten, men finnes
icke tillgång på sådant, får ström-, bäck- eller
dammvatten göra samma tjenst. Brunnsvattnet är allra
olämpligast, enär detsamma i de flesta fall innehåller
för många främmande ämnen upplösta, hvilka icke
bekomma våra skyddslingar väl. Kunna vi dock omöjligen
förskaffa oss annat vatten, hälles det åtminstone
några dagar före begagnandet i en panna eller något
annat öppet kärl, på hvars botten ett duktigt lager
träkol, som ofta ombytes, förefinnes. Sorgfälligt akta
vi oss att icke begjuta växterna med för kallt vatten,
och för ingen del med sådant, hvilket nyss upptagits
ur brunnen eller källan, ty hvad som är angenämt för
vår gom, passar icke för blommorna. Genom kallt vatten
förkylas rötterna, blifva sjuklige och föranleda
derigenom växtens död; men å andra sidan kan ljumt
vatten icke heller rekommenderas emedan växterna
derigenom retas till en onaturligt påskyndad
vegetation, skjuta till en början yppigt upp, men
falla efter kort tids förlopp kraftlösa och tynande
ned igen. Mest passande är vattnet, när det har samma
värme som jorden i blomsterkrukorna, för hvilket
ändamål vi låta vattnet stå minst en dag i rummet,
innan det användes.

Under sommaren vattna vi blommorna på aftonen och bäst
med spriten. Hafva växterna knoppar eller blommor,
taga vi oss till vara att icke fukta dessa, och lägga
hellre krukorna en stund på sidan, om vattnet kommit
på grenarna eller samlat sig i bladvecken. Höst,
vinter och vår vattnas alltid på morgonen. Sådane
växter, hvilka hvila eller till och med fälla sina
blad, hålla vi blott obetydligt fuktiga, endast
så mycket att mullen icke dammar, när man berör
densamma. Öfverhufvud är den riktiga vattningen
det vigtigaste kapitlet af blomsterskötseln. En
sann välgerning är det för våra skyddslingar, om vi
under ett varmt regn på sommaren kunna ställa dem
ut i fria luften, medan detta vid andra årstider,
under omständigheter, vore rätt farligt. Vidare måste
vi med en mjuk svamp då och då aftorka bladen på de
växter, som ha glatta sådane, för att befria dem från
det skadliga dammet; håriga växter skulle en dylik
åtgärd icke bekomma väl.

Blomsterfönster.

Näst vatten och jord, äro ljus och luft de vigtigaste
näringsmedlen för växterna. Om det på något sätt låter
sig göra, lufta vi dagligen vårt rum; endast vid kallt
och dimmigt vinterväder hålla vi fönsterna ständigt
tillslutne. Några graders köld (ända till 10°)
skadar ej, om blott luftdraget icke direkt träffar
växterna. Morgon- och aftonsolen är en välgerning
för blommorna, middagssolen från kl. 10 till 4 på 
eftermiddagen deremot ett gift, för hvilket vi
måste skydda dem. Ljust måste de emellertid i alla
händelser stå, och är det på något sätt möjligt,
bevara vi dem för alltför häftiga temperaturskiften,
i hvilket afseende platsen emellan dubbelfönster
icke nog kan rekommenderas. Så snart växterna börja
blomma, söka vi utestänga de omedelbara solstrålarne,
enär de genom dessas inverkan annars snart förlora
sig, hvarföre vi under denna period åt dem utvälja
en ljus, men skuggig och måttligt varm plats samt
vattna försigtigt. De blommor, som vissnat, skära vi
af, på det att växten genom frösättning icke onödigt
må utmatta jorden. I många fall utvecklar sig under
sådane omständigheter nya blomskaft. Ett undantag
göra vi naturligtvis, då det kommer an på att sjelfva
erhålla frön af våra kammarväxter.

Förmånligt är, om vi så der hvar åttonde dag kunna
förse de på nytt spirande växterna med någon
gödning. I boningsrummet lämpar sig bäst en 
afkokning på maltgroddar, äfvensom benmjöl eller fina
hornspån. En upplösning af guano, måttligt använd,
kan likaledes tillrådas, men alla öfriga skarpa
gödningsmedel, de der annars äro fördelaktiga för
växten på fri jord, måste uteblifva vid krukväxter,
så mycket mera som de genom elak utdunstning förderfva
luften i rummet.

Binda vi de uppskjutande växterna vid käppar, begagnas
bast eller ylle. Vanlig tråd och dylikt äter sig lätt
in i stängeln och vålla derigenom olägenheter. Likaså
måste all uppmärksamhet iakttagas, att det bindes
hvarken för löst eller för fast, ty i sednare fallet
kunna vi bokstafligen strypa våra skyddslingar.

Beskäringen af buskar och mångåriga växter öfverlemna
vi helst åt trädgårdsmästaren, enär en noggrann
kännedom om hvar och en växts skaplynne härvid är
erforderlig, hvilket emellertid icke hindrar oss att
med en skarp knif oupphörligt afskära alla förtorkade
qvistar. På växterna i trädgården infinna sig talrika
djur såsom gäster, och några af dessa följa värdarne
in i rummen samt kunna å blommorna derstädes anställa
stor förödelse, om vi icke sorgfälligt aktgifva på
dessa snyltgästers tilltag. Till de skadligaste och
vedervärdigaste höra bladlössen, hvilka slå sig ned
på de spädare växtdelarne och utsuga saften. De under
sommaren förekommande bladlössen äro samtligen honor,
af hvilka hvar och en inom få dagar kan bringa
hundratal ungar till verlden. På ett år kan för
den skull under annars gynnsamma omständigheter en
enda bladlus lemna efter sig billioner afkomlingar,
och det bör sålunda ej förundra oss, att ett enda
vid en då och då förekommande revision af växterna
förbisedt exemplar, redan efter några dagars förlopp
ånyo fullklibbat qvistarne med en massa ohyra. Det
bästa är att dagligen undersöka växterna och med en
pensel bortsopa de efterhängsna varelserna.

Lättare förbiser man å vissa växter sköldlössen
(Coccus). Dessa fästa sig företrädesvis å de
alltid gröna växterna och kunna lätt förvexlas med
bark-knölar. Bäst utrotas de genom afborstning med
en styf tandborste, och sedan denna åtgärd ägt rum,
kan man bada växterna i en afkokning på tobak, peppar,
malört och såpa, hvarefter de rensköljas med friskt
vatten samt omsättas.

Ännu mer fruktad som fiende, är den röda mottspindeln
(Acarus telarius). Den är visserligen ej större än
ett knappnålshufvud, men öfverdrager växternas blad med
sin fina väf och döljer deri den otaliga afkomman,
som utsuger saften. Mest lida af nämnde ohyra sådane
växter, hvilka njuta ringa frisk luft och längre tid
förvaras i unkna, tillstängda rum, hvadan friska
luften är det bästa botemedlet. Har emellertid
spindeln en gång innästlat sig, hjelper blott ett
beströende af hela växten med kalk, tobaks-aska eller
svafvel.

Larver inställa sig mer sällan i boningsrummen och
kunna lätt aflägsnas. Daggmaskar, tusenfötter och
gråsuggor äro redan svårare att observera; vilja
dock våra blommor, trots ändamålsenlig vattning och
ifrig skötsel, icke trifvas, kan man med rätta sluta
till förhandenvarandet af sådane underjordiska
gäster. Daggmaskar undanrödjas säkrast genom att
sätta växterna i en annan kruka med ny finsållad
jord. Hafva gråsuggor eller tusenfötter slagit sig
ned i en blomsterkruka, kan man lätt befria sig
från de förra genom att ofvanpå jorden lägga litet
fuktig mossa, i hvilken de då söka sitt tillhåll samt
aflägsnas med detta. Tusenfötter fördrifvas genom
vattning med en svag afkokning på qvassia.

Obehagligare är det, om en koloni myror valt
blomsterkrukan till ett fält för sin verksamhet. Vill
man på en gång göra sig qvitt dessa besvärliga djur,
återstår intet annat medel än att på qvällen, då alla
samlat sig i krukan, stjelpa denna öfver ett större
kärl med kokhett vatten, samt afklappa jorden och
myrorna deruti.

Allt efter den olika bostadens beskaffenhet och
pekuniära förhållanden i öfrigt, kan man uppställa
kammarväxterna antingen på sjelfva fönsterbrädet eller
emellan dubbelfönster, eller också åt dem inrymma
ett särskildt litet glashus, ett blomsterbord eller
en altan och slutligen plantera passande växter i
amplar samt på det sättet i smått imitera Semiramis'
hängande trädgårdar. Hyacinter och tulpaner sättas
redan på hösten i krukor eller särskilda vattenglas
och drifvas genom värmen i boningsrummet, så att de
gemensamt med crocus, amaryller och lachenalier just
under den ovänligaste, dystraste vintertiden utveckla
sina präktiga blommor. Bladväxter med skönformade
eller intressant tecknade blad, selagineller,
lykopodier, små ormbunkar, begonier o. a. bilda på
blomsterborden den gröna, mörkare bottnen, från
hvilken i brokig, men harmonisk sammanställning
höja sig lobeliernes och nemophyllernas klarblå,
fina blommor, fuchsiernas purpurfärgade klockor, de
gula oenothererna, jemte många andra, under det att
en finfjädrad acacia eller en bredbladig gummiväxt
öfverskuggar det hela.

Den som har något skönhetssinne och kärlek för
blomsterskötseln skall också under föga gynnsamma
förhållanden med ringa kostnad förstå att genom
grönskande och blommande växter åt sin omgifning
förläna ett trefligt, inbjudande utseende. Bifogar
man till de växter, som genom sin blomsterprakt eller
bladens skönhet fröjda ögat, några andra, hvilka,
till följe af sina etheriska oljor, herrligt dofta,
kan man åt rummet meddela en behaglig vällukt,
hvilken angenämt bryter den sorgfälligt förnyade
luften. Myrten, myskört, vaniljdoftande heliotrop,
geranium, timrosor, basilika och talrika andra arter
ha på grund af deras vällukt för långliga tider
tillbaka vunnit tillträde i våra fönster, der de
också af gammal vana omsorgsfullt skötas.

*



De menskliga drifterna såsom föranledare till de tidigaste uppfinningarne.

(Forts. fr. sid. 245).

Kaffe, té, tobak — klingar det icke märkvärdigt, när
vi sammanställa dessa den moderna kulturens behof med
lefnadsvilkoren hos den rå indianen? Och likväl har
en dylik jemförelse sin djupa grund, hvilken leder
menniskans instinkt, fastän de kemiska forskningarne
först i våra dagar bringat den till medvetande. Liksom
i de jästa dryckerna alkoholen (spriten) var en
aldrig felande beståndsdel, så är det i den klass af
njutningsmedel, vi här ha för ögonen, vissa narkotiska
ämnen hvilka, ofta återvändande under alldeles
skiljaktiga former, på folkens välbefinnande utöfva
ett väsendtligt inflytande.

Njutningen af narkotiska ämnen är mera än en
blott vana. Tobaksrökningen karakteriserar ett
kulturtillstånd; ja, det är ett kulturtillstånd:
folket röker tobak, och individen röker med. Liksom
ett folk röker opium, ett annat dricker té, ett tredje
återigen kaffe.

Genomgå vi skalan för mensklighetens lifsverksamhet,
finna vi som allmän regel att, så snart ett folk
hunnit öfver anskaffandet af sina första lefnadsbehof,
det börjar att tänka 
på sitt nöje, och har detta blifvit ernådt,
söker det att bedöfva sig. Samma phaser måste
vi antaga i hela mensklighetens historia. De
narkotiska njutningsmedlen och de dermed beslägtade
infusionsdryckerna beteckna först tredje graden i
näringens totalutvecklingshistoria, redan derföre,
emedan upptäckten af dem och deras verkan förutsätter
en högre kunskap om naturen. Vi finna visserligen,
att buskmännen numera röka tobak, men de ha
först erhållit densamma af holländarne, ty ett
egendomligt bedöfningsmedel var dem icke bekant. Åt
Amerikas ur-invånare erbjöd deremot naturen osökt
och redan från början tobaken, kokan och matén. Om vi
betrakta mångfalden af de narkotiska njutningsmedel,
som växtriket i de åtskilliga zonerna frambringar,
komma vi att åt tanken på tillfällig smakriktning
inrymma en allt mindre och mindre plats. Näst
ofvannämnde är det hampan, beteln, spik-klubban
och flugsvampen, hvilka på ett särdeles framstående
sätt njutas af åtskilliga nationer; men dessutom
griper menniskan till belladonnan, humlen och
mångahanda svampar; i Florida är det jerneken,
hos Söderhafs-öboerna vissa peppararter. Många
harzarter och balsam-sorter, laktuken, syriska
vinrutan äro kraftiga bedöfningsmedel, och det vore en
villfarelse att antaga, det de germaniska folkslagen,
före Amerikas upptäckt eller kaffets införande,
icke hängifvit sig åt dylika njutningar. Dessa ha
endast genom redan nämnde stoff funnit ett särdeles
anmärkningsvärdt tillfredsställande, som redan antagit
påfallande dimensioner, enär plötsligen en enda
substans fyllde alla de behof, hvartill man fordom
använde ett stort antal ämnen. Storax, benzoe, vallmo,
humle, bolmört, spik-klubba, rosmarin, dårrepe och
många andra produkter begagnades sedan långliga tider
tillbaka, under det att det ena eller andra, efter
hvad hexprocesser och trollformler gifva vid handen,
under omständigheter hade ett särskildt företräde.

Karakteriserar sig sålunda menniskoslägtets barndom
genom stadierna af dess näringsmedel på det sätt,
att först uppsökes företrädesvis kött, rått eller
halfstekt, något sednare växtämnen, derefter
de jästa dryckerna och slutligen narkotiska som
njutningsmedel, så tillkomma visserligen i sednare
perioder nya näringsämnen, men mer betingade
genom yttre tillfälligheter, än genom fysiologiska
orsaker. Nyssnämnde olika phaser beteckna verkliga
utvecklingsgrader hos menniskoslägtet. Här och der
förekomma visserligen särskilda egendomligheter,
egnade att taga vår uppmärksamhet i anspråk,
såsom lerätandet hos några vilda stammar eller
arsenikätandet i några steiermarkiska bergstrakter,
men de äro endast inskränkta till små områden och ha
ingen allmän kulturhistorisk betydelse.

De narkotiska njutningsmedlen tillfredsställa det
sista behofvet i den menskliga naturen. Ty all kultur,
den må nu skrufvas upp till hvilken höjd som helst,
skall med allt raffinement icke upptäcka någon ny
njutning, enär kroppen ej känner något nytt behof,
medan åstundan att konstladt upplifva nerverna,
muntra sig, bedöfva sinnena, lugna sig, redan är hos
menniskan inneboende. Den utvidgade bekantskapen med
produkter från åtskilliga verldsdelar har visserligen
under tidens lopp försett oss med ett stort antal
nya kroppar, hvilka nu förefalla oss oumbärliga,
men i sjelfva verket erhöllo vi genom dem inga oss
obekanta njutningar, ehuru dessa ofta på ett annat
och angenämare sätt tillfredsställdes. Öppnandet
af handeln med Ostindien har utöfvat ett ofantligt
inflytande på de europeiska förhållandena. Man
kan endast söka orsaken dertill i de kryddor,
hvilka bildade hufvudföremålet för trafiken. Men
kryddor voro med allt det der dock i Europa i och
för sig ingenting nytt. Man betjenade sig förr af
kummin, rosmarin m. m., hvilka, enär de voro mindre
smakliga, uppgåfvos så snart något bättre erbjöds,
kort sagdt, sedan hela raden af njutningsmedel: kött,
vegetabilier, salt, kryddor, sprit och de narkotiska
ämnena voro genomgångna, blef icke mera behofvet,
utan allenast smaken, smakolikheten orsaken till de
förändringar, som vi träffa i lefnadsordningen hos
särskilda folkslag.

Der hvarest genom eröfringen af rika länder, dessas
produkter i massa strömmade till öfvervinnarnes
residenser, eller der ett enda folk beherrskade
stora områden af länder, erhöllo valet och
tillredningen af näringsmedlen lätt denna utsväfvande
karakter, som vi i lefnadssättet hos de romerska
store, vid tiden för rikets förfall, finna
föraktlig, eller vid serverandet af en fullständig
kinesisk diner löjlig.

Efter det lyckliga slutet på persiska krigen och genom
den deraf uppkomna kapitalhopningen i Rom, stegrades
lyxen och utsväfningarne derstädes på det obehörigaste
sätt. Det verkliga lefnadssättet i de orientaliska
länder, der så segerrika krig blifvit förda,
gaf tillfälle att åter förslösa de så lätt vunna
rikdomarne. Medan under romarnes stränga sedeperiod
kocken hade varit den ringaste bland tjenstfolket,
uppskattades sedermera hans skicklighet mer och mer,
och slutligen svingade han sig nästan upp till herre
i husväsendet. Fordom legde man kockar för särskilda
festmåltider direkte ifrån viktualietorget, men under
republikens sista tid kostade en slaf, som ensamt
väl förstod sig på konstbakning, 100,000 sestertier
(21,000 rdr), medan en fältarbetare betaltes med
omkring 200 rdr, d. v. s. så mycket som en kutting
sardeller från Svarta Hafvet ungefär kostade.

Sökte också ädelsinnade statsmän att genom stränga
lagar stäfja slöseriet, ernåddes dock derigenom
obetydligt. För hvarje rätt hade man snart särskilda
reqvisitionsorter, hvarifrån man erhöll det
önskade ypperst och mest välsmakande. Rapphönsen
kommo från Phrygien, tranorna från Melas, bockar
från Ambrakia, unga tonfiskar från Bosporen, muräner
från Gibraltars sund, ostron från Tarent; från
Rhodos hemtade man störar, från Thasos nötter samt
välsmakande ekollon och dadlar från Egypten. Fiskar
och hafsdjur öfverhufvud, hvilka i romarnes kokkonst
spelade en stor roll, lät man komma lefvande och
uppfriskade dem sedan i särskilda reservoirer från
transportens besvärligheter. Eller också gödde man
dem någon tid före begagnandet i särskilda dammar,
för att derigenom gifva dem en särskilt fin smak;
Lucullus, hvars namn som gastronom ännu i dag hjelper
till att beteckna en yppig måltid, lät vid Neapel
genomsticka ett berg, för att leda salt vatten in i
sin damm, och detta med större penningeuppoffring,
än hela hans villa kostat honom.

Det fanns nästan ingenting sällsynt i de tre rikena,
det der ej på ett eller annat sätt tillreddes för
gommen. Man åt påfoglar -- endast emedan det var den
skönaste fågeln -- och näktergalstunga, enär detta
var den dyraste rätten. Den barbariska yppigheten
hos romarne, som var vida skild från grekernas fina,
raffinerade lefnadsnjutning och alltid innehöll
en bismak af ett röfvare- eller rått soldatfolks
lefnadsvanor, visar sig på det eklatantaste i
serveringen af de stores taffel.

Ett sidostycke till det romerska kökets urartande
förläna måltiderna hos kineserna, hvilka öfverlasta
bordet mindre med verkligt närande och välsmakande
än dyra och sällsamma rätter. Vi vilja ej här
beskrifva en kinesisk bankett, enär ensamt i och
för uppräknandet af de mera än hundra sorterna
"läckerheter" flera sidor skulle tagas i anspråk
och dylika skildringar bilda en framstående punkt
i hvarje resbeskrifning, som afhandlar "midtens
blomsterrike". Men som karakteristiskt vilja
vi omnämna, att värden ständigt gör sina gäster
uppmärksamma på det välsmakande eller sällsynta i
den eller den rätten, att alltså måltiderna, till
största delen afvikande från deras ursprungliga
ändamål, endast betraktas som ett tillfälle att genom
orimligt slöseri utveckla rikdom och lyx. Ingenting
undgår de kinesiska kokkonstnärerna. De taga till
sina kräsligheter de seniga delarne af hjortar
samt andra djur, hajens fenor och de små svalbon,
som insamlas på kusterna af Cochin-China, Cambodja
o. s. v. Köttet af vilda hästar, björntassar och
andra produkter från de tatariska stepperna införas i
massa. Fiskrom och kräftägg värderas isynnerhet. Då en
egelsman, som spisade hos en rik kines, ville skaffa
sig upplysning om en som särdeles dyrbar beprisad
ragout, derigenom att han, icke mäktig språket pekade
på anrättningen och medelst ett "wow wow?" frågande
vände sig till värden, enär han visste att i Kina ätes
mycket hundar, skakade denne på hufvudet och svarade
"quak, quak!" Grodorna säljas i knippor om 4 till 5
stycken 
sammanbundna med grässtrån. Unga hajar, musslor,
holoturier och otaliga andra sjöunder anträffas i
massa på de kinesiska torgen.

Bredvid detta öfverdrifna raffinement hos de rika,
är det utomordentligt måttliga lefnadssättet hos
de fattiga helt anmärkningsvärdt. Dessa sednare
lifnära sig af nästan ingenting annat än ris, enär
alla öfriga födoämnen falla sig för dyra. Men förmå
de uppsnappa några smulor från de rikas bord, kan man
vara säker på, att platt ingenting lemnas qvar; ja,
de förtära om de kunna få fatt i dem, möss, råttor,
roffåglar och dylikt mera som välkommen extrakost.

Huru afsticker icke enkelheten i matordningen
hos de finbildade grekerna mot de gamle romarnes
och kinesernas barbariska smak! Aldrig hängåfvo
de förstnämnda sig, till och med under den tid,
då Grekland var verldens medelpunkt och de genom
eröfringar samlade rikdomarne tillåtit den största
utveckling af lyx, åt denna yppighet, hvilken hos
andra folk ofta urartade till omåttlighet och städse
utgör ett tecken till barbari. Större måltider voro
hos grekerna endast det yttre omhöljet för ädlare
nöjen. Näringsprocessen, hvilken så väl menniska som
djur måste underkasta sig, förädlades derigenom,
att man ansåg den icke vara lifvets ändamål, utan
endast en anledning att på ett behagligt sätt höja
sinnena, bilda själen samt upplifva lynnet. Under
vanliga förhållanden rådde till och med hos de rika
och mäktiga den yttersta enkelhet.

Ju längre ett folk framskrider på den sanna
bildningens väg, desto mera framstår bemödandet
att till sitt uppehälle använda endast de ämnen,
hvilka för kroppen äro verkligt gagneliga. Deraf
uppstår småningom ett enkelt, naturligt lefnadssätt,
som icke i massan af njutningsmedlen, utan i urvalet
efter deras ändamålsenlighet, godhet och oskadlighet
hyllar en ädel lyx. Det är ännu icke så långt
tillbaka samt brukas i vissa trakter ännu i dag att
fira stora högtidsdagar och glada tilldragelser genom
en möjligast stor konsumtion af mat och dryck. Till
och med vid hofven ansågos förmälningar, kröningar
m. m. för desto präktigare, ju större qvantiteter
spanmål, vin, vildbråd, svin, oxar, fisk och dylikt,
köksräkningen kunde uppvisa. Den bildade kallar ett
sådant prål med massan barbariskt.

Jemföra vi vår nuvarande lefnadsordning med den
för tvåhundra år sedan, måste vi tillstå, att trots
all beprisad enkelhet under den gamla goda tiden,
den närvarande icke desto mindre utmärker sig för
en mycket större måttlighet och framför allt genom
en oändligt naturligare lära om näringsmedlen. I
detta afseende stå engelsmännen samt öfverhufvud
de germaniska stammarne högt. Ren, sund luft,
friskt vatten, godt bröd, kraftigt kött, tillagadt
på enkelt sätt, så att de närande beståndsdelarne
icke undandragas födoämnet, allt hvad kroppen skall
upptaga friskt och oskadadt, detta är de fordringar,
som den förnuftigt bildade smaken framför allt
annat har på näringsmedlen. Resultaterna af den
naturvetenskaps forskningar, hvilken företrädesvis
sökt utreda lifsfunktionerna (fysiologien) gifva
noggranna föreskrifter i detta 
afseende. Åkerbruk, handel och industri bemöda sig
att följa dessa anvisningar samt anskaffar det
åstundade. Det ena höjer sig genom det andra; den
riktiga uppskattningen af behofvet, antyder också
vägarne för dess tillfredsställande.

Sålunda äro is och kolsyradt vatten, två
njutningsmedel, hvilka först i allra nyaste tid
vunnit en större utbredning, på god väg att blifva
ett allmänt behof. De ersätta källare och brunn,
två saker, hvilka isynnerhet i stora städer blifva
allt kinkigare att åstadkomma.

Men genom utbildningen af kemien och den underlättnad,
som jernvägar, ångbåtar och telegrafi förskaffat
trafiken, uppfylldes först två grundvilkor för en
sund lefnadsordning.

Englands åkerbrukssystem är det
fullkomligaste, dess boskapsskötsel och annan
husdjursafvel är icke ett yrke för obildade bönder,
utan ladugårdsskötsel och fältbearbetning har blifvit
uppgiften för vetenskapsmän. Visserligen står
landtbruket i Kina och Japan på en hög grad af
fullkomlighet; men den himmelsvida åtskillnaden
eger härvidlag rum, att hos dessa passiva folk
endast den ytterligaste nöd, öfverbefolkning samt
fruktan för hungersdöden varit läromästaren,
under det att tillgodogörandet af naturens
resurser hos de aktiva germanerne är en följd af
den inneboende driften att utgrunda tingens inre
väsen.

Den aktiva menniskan står för den skull friare och
värdigare gent emot naturen. Åt kinesen måste jorden
gifva något; mellan åker och brukare kämpas en strid
på lif och död; germanen åter frågar först. Hans
anspråk ha en högre
bevekelsegrund än ensamt nöden. Han har redan höjt
sig öfver sina djuriska drifter, och den derigenom
uppnådda friheten förlänar honom möjligheten af en
oinskränkt fortbildning.

Boning hos Hottentotter.

Boning. Det behof, som näst efter mat och dryck, först
framställer sig för menniskan, är en åstundan efter
hvila. Hennes sysselsättning må vara af aldrig så
enkel beskaffenhet, så inträder dock, till och med vid
ett blott vegeterande, en förändring i tillståndet,
derigenom att kroppen småningom tröttnar och af sig
sjelf faller i sömn. Redan växten har sin vako- och
softid. Hos djuret yttra sig dessa inflytelser mer
afgörande, och menniskan är underkastad precist samma
lag. Denna är af så rent sinlig natur, så helt och
hållet betingad och framkallad genom inrättningen i
hela vår kroppsliga organism, att en motsträfvighet
i detta fall skulle vara oförnuftig. Lika litet
som man kan vänja sig af med att äta, lika litet
förmår man värja sig mot sömnen. Men fyllandet
af dessa naturliga behof har beredt menniskan
att fält för sjelfförädling. Den rå menniskan,
som utan omvexling tillbringar sin tid i en yppig
näringsrik skog eller vid långa, öfverallt likformiga
kuster, sofver der, hvarest tröttheten bemäktigar
sig henne. Den omgifvande naturen, öfverallt lika,
lemnar ej företrädet åt någon särskild smak.

I sjelfva verket står menniskan på sin första
kulturgrad i detta afseende till och med under räfven,
hvilken hvarje 
afton uppsöker sitt bo samt vida under flyttfågeln,
den der efter lång frånvaro återvänder till samma
gren, hvari han först slagit sig ned. Åt urskogens
invånare gifver växternas täta flätverk öfverallt
det nödvändiga skyddet, för att till och med kunna
uthärda väderlekens skiften. Först der, hvarest
köld samt ihållande regnskurar träda i förbund
med hunger och trötthet, lyckas det att tvinga den
dåsiga urmenniskan till inrättande af en hviloplats,
ur hvilken sedermera bostaden utbildar sig.

Papagos i Sydamerika göra hål i marken, i hvilka de
sofva under natten; om vintern elda de dem till och
med, i det de upptända eld deruti samt utsopa kolen,
innan sofkammaren begagnas. På det att magen icke
måtte förkylas, låta de en starkt glödande brand
qvarligga i närheten af nafveln. Enklare hviloställen
kunna knappt finnas, ty till hela deras komfort
behöfves endast kännedomen om uppgörande af eld.

Dessa menniskor tyckas till och med icke en gång
vara bekanta med hängmattan, hvilken till form och
material öfverallt lika, annars begagnas i hela Syd-
och Medelamerika, samt består af ett nät om 6-7
fots längd och 12-14 fotsbredd. Det upphänges vid
båda ändar emellan två träd; bildar ett lätt och
luftigt läger, afhåller krypdjur från innehafvaren
samt skyddar mot jordens fuktighet.

En djurhud är tillräcklig, för att inrätta en dylik
sofplats, men något mer försigkomna stammar förfärdiga
den af snören samt i vackra mönster. De stora maskorna
smyga mattan intill kroppen och dess beqvämlighet
har, om också i ett konstnärligare utförande, låtit
densamma finna plats i den bildade verldens eleganta
boningar. 

Men hängmattan och öfriga sofplatsers
utrustning med hudar, löf och mossa bildar ännu ingen
egentlig boning.
Dit höjer menniskan sig först, när hon också i vakande
tillståndet har behof af ett skyddadt tillhåll.

De primitivaste boningarne bilda de jord- och
klipphålor, af hvilka vildarne nästan öfverallt
betjena sig, der hvarest naturen erbjuder
sådane. Australierna omkring Port Jackson kände
aldrig behof af att uppföra boningar åt sig, emedan
den mjuka, för förvittring lätt utsatta sandstenen
på deras gebit i dess urhålkningar ofta kunde inrymma
40-50 personer. Dessa grottor eldades liksom jordhålen
hos papagos.

På Vandiemens land uppsätta infödingarne skärmar,
genom att i marken halfkretsformigt insticka
lodräta störar, hvarpå sedan trädbark fästes. Vanligen
ha dessa första tillstymmelser till boningar endast
för ändamål att afhålla blåsten, hvadan de alltid
vid kusten uppföras emellan sjön och lägerplatsen.

Puri i Sydamerikas urskogar begagna likaledes enkla
skärmar till sina boningar. De fästa hängmattan vid
två träd och fastbinda, efter hvad prinsen af Neuwied
beskrifver, medelst en slingerväxt något längre upp
ett tvärträ, mot hvilket de i lutande riktning från
vindsidan stödja stora palmblad och nedtill förtäta
öppningarne med heliconia- och pattiobablad.

På samma sätt uppbygga många andra folkslag sina
enkla boningar under loppet af få minuter; så inrätta
t. ex. mschibos i vestra Afrika hastigt det nattliga
hvilostället; mot kalla vindar skyddar en bladskärm,
som har det dubbla ändamålet att
någorlunda qvarhålla såväl värmen från den der framför
till moskiternas afvärjande upptända elden som
röken. Två gaffelformiga stänger stödja det hela,
hvilket endast på den åskådaren tillvända sidan
behöfver förses med en likadan skärm, för att antaga
en form, sådan den hos Nya Hollands infödingar ännu
i dag anträffas. Alldeles så beskaffade boningar fann
Mackenzie hos chipewäerna, fastän dessa, likt de
öfriga nordamerikanska jägarne,
om de längre tid uppehålla sig på ett ställe, äfven 
förse sig med mer omsorgsfullt uppbyggda bostäder.(Forts.)

*



En af modeväxterna.

Botaniken behöfver icke stå tillbaka, när det är
fråga om naturvetenskapernas lysande framsteg i
nyare tid. Äfven det botaniska studiet har vunnit
en ofantlig lyftning -- de vigtigaste mikroskopiska
upptäckter, t. ex. rörande cellen, ha blifvit gjorda
på detta område, en oändlig mängd förr obekanta
växter funna och beskrifna, hvarjemte vigten och
vidden af de särskilda systemerna inom botaniken klart
ådagalagts. På kännedomen om de särskilda växtarternas
lifsvilkor har isynnerhet Humboldts storartade
uppfattning af växtgeografien märkbart inverkat. Med
denna kännedom gå acclimatisationsförsöken å
kulturväxter, blommor och öfriga vegetabiliska
prydnadsformer hand i hand.

I nyaste tid är det framför allt åtskilliga orchidéer,
hvilka tilldragit sig de stora blumisternas och den
blomsterälskande fina publikens uppmärksamhet. Liksom
alla prydnadsväxter, hvilka för kort tid sedan kommo
i ropet och modet, betinga
de skönaste orchidéer ett mycket högt pris,
och i sjelfva verket äro orchidéerna så fina,
praktfulla organismer, att de i högsta grad
förtjena blomstervännernas eller måhända ännu mera
blomsterväninnornas hela uppmärksamhet.

Vanda tricolor.

Vi kasta en blick på vår illustration. Denna präktiga
orchidé härstammar från Java och heter Vanda tricolor
samt hör till de stambildande orchidéerna. Bladen
äro smala, långa och fasta, vid ändarne trubbiga,
klargröna samt elegant nedhängande. Af en underbar
skönhet äro de hos kraftiga exemplar talrikt
förekommande blommorna. Blombladens grundfärg
är hvit, åt kanten till blekt rosa samt med
brunaktiga fläckar. Läppen (labellum), sätet för
den högsta skönhet hos alla orchidéer, är briljant
purpurviolett. Tänker man sig dertill blomskaften
snöhvita, så uppträder för blicken bilden af den
finaste prakt.

I det vi rekommendera denna sällsynta prydnadsväxt,
framför allt åt våra läsarinnor, anmärka vi,
att teckningen gjordes efter naturen i Laurentii
berömda etablissment i Leipzig. Der finnes, om icke
den största, så åtminstone en af de värdefullaste
orchidésamlingar i norra Europa.

Vi tillråda högeligen hvar och en af våra läsare,
som besöker nämnde stad och i någon mån intresserar
sig för blomsterskötseln, att bland annat taga detta
berömda handelsgartneri, der så mycket intressant
och nytt erbjuder sig, i närmare betraktande.

*




Höga relationer.
En hvardagshistoria af Onkel Adam.


I vår goda stad sker just ingenting obemärkt. Således
hade der redan en rund tid gått dunkla rykten om
-- att rektor scholæ magister Richardsson ämnade
att göra en sommarresa; orsaken var dock okänd.

Fru Skarpman ville tro att gubben blifvit ledsen vid
ungkarlslifvet, och det kan man på sextio år hinna
med; men rådmanskan midt emot trodde att han skulle
resa för för att få testamente af en rik morbror,
som han hade någonstädes i Bergslagen: en gammal
patron, en fasligt rik patron, som inga barn hade,
fastän han begrafvit tre patronessor. Assessor
Lanthin sade sig ha förmärkt att bror Richardsson
på sednare tiden varit en smula "krasslig" och att
han skulle resa för helsan, och konglig sektern,
som visste att rektorn skrifvit en och annan vers,
påstod att gubben reste för att samla intryck för
någon täflingsskrift i Svenska Akademien.

Men rektorns utseende tycktes tyda på god helsa, och
just ingenting skaldiskt kunde märkas på honom der
han, redan iklädd sin damsäck af ljusgrått nankin,
med servietten under hakan, intog sin resfrukost,
under det att hans hushållerska "Majan", som han
kallade den gamla trotjenarinnan, stod framför honom
med händerna i kors.

"Ja det vore nu för väl, om rektorn hade allt med sig,
som han kan behöfva på sin långa resa."

"Åh ja, Majan skall inte bekymra sig."

"Men, Herre Gud! om jag glömt något - ja, jag har
funderat dag och natt på allt hvad rektorn skall ha
med sig."

"Ja, ja, var lugn! Majan skall inte vara pjåkig. Jag
far ju bort bara på ett par månader; midt i stekheta
sommaren."

"Men om rektorn får slaget!"

"Slaget? nå så lycka på resan då -- men det fläktar
väl något ändå och svalkar."

"Och så förkyler rektorn ihjäl sig -- ja, ja, jag
får väl aldrig se min lille rare rektor mera i detta
lifvet; men i de himmelska boningarne."

"Hvaba? hvad står på? -- Majan skall slå i ölet
och inte stå der och krångla om de himmelska
boningarne. Hör hon bara! Majan skall inte vara
pjåkig."

"Åh ja, det gick nog an, bara jag visste hvarför
rektorn skall ut -- alla menniskor fråga mig --
"hvarför skall rektorn resa? Han har i mannaminne
aldrig rest ur staden"; och hvad skall jag stackare
svara, jag, som inte vet så mycket som jag kan lägga
på min hand."

"Jo, det skall jag säga: Majan skall upplysa deras
förstånd och säga:

"Hvad då, söte lille rektor?"

Säga: "det vet jag inte -- det vet jag inte -- inte
fnask." Si så, nu är det bra -- tack för maten,
adjö med Majan! se efter elden och glöm inte mina
silkeshasor!"

Med dessa ord begaf sig rektorn ut för att stiga
i sin gamla, nu upputsade vagn, som genom målning
och smörjning blifvit lik en sminkad gammal mö,
som det oaktadt, figuren i allmänhet och hvarje drag
isynnerhet, förrådde ålder och urmodighet.

Den gode rektorn reste utan all annan förnuftig orsak
än önskan att se sig om en smula i vårt vackra
fosterland. Men detta var alldeles obegripligt för
de mera förnuftige; ty då man har god mage, icke
är romantisk och såsom läns på idéer behöfver nya
"intryck", icke ämnar fria eller ärfva eller, nog af
-- har "något under" för en resa -- så reser man icke,
kastar man ej sina penningar på landsvägen, utan går
der hemma och "spankulerar."

Rektorn hade redan rest omkring en månad, och
betraktat allt hvad som kunde förtjena att ses, då
han en vacker dag återfinnes på stora hotellet i R.

Vid disken stod, med brändt hår, en kypare från
Stockholm, och några stadens pojkar, med en serviett
för magen, sprungo beskäftigt kring salen, der
stadens ogifta honoratiores sutto kringströdda vid
småborden.

Rektorn hade tagit plats ensam vid ett. Hans fryntliga
ansigte antog en egen min då han öfver matsedeln
läste: "Stora Hotellet i R." R. -- låt se? här skall
min goda vän bo. Ja, det har jag hört. Han lär bo
här.

Minnes väl då han och jag voro unga pojkar, nyss
blefna studenter, och vi slogo oss ihop, för att
få åka på två-häst-åkdon, som ej skakade alldeles så
rasande som kärrorna. Minnes väl huruledes Eklin bad
mig att, i förbifarten, hälsa på hos hans föräldrar.

Det var en hederlig koministerfamilj: gubben var en
den älskligaste värd man kan tänka sig: rättfram,
hemtreflig, en ärans man, en riktig "Guds ord på
landet" efter det gamla snittet. Gumman hade fått
finare uppfostran och tycktes illa besvärad af kära
fars brist på salongbildning. Hon var också född
fröken och hade blifvit uppfostrad hos en af sina
förnäma fränder; men af en aflägsen gren. Den hon
sjelf tillhörde hade gått utföre, men hon upptogs,
då föräldrarne dogo, för namnets skull. Den förnäma
familjen skingrades; mågarne brydde sig ej om namnet,
och så måste hon ut och bli guvernant.

Det var som sådan gubben Eklin hade träffat henne,
och tyckte att det alldeles icke var förunderligt
att han, då han fått Tråstad koministratur, fick ja;
men gumman tyckte dock alltid att hon icke kommit
på sin rätta plats, och fastän far var "hederlig och
bra", så var han dock ej annat än "kaplan", en titel,
som kom henne att rysa.

Huru ofta hade hon ej hört unga officerare med en
viss öfverlägsenhet tala om "bondkaplaner", och haft
roliga historier om deras uppträdande i de förnämas
salonger. Huru ofta hade hon ej skrattat åt kaplanen
och kaplanskan -- och ändå var hon sjelf kaplanska på
landet.

Rektorn genomgick detta så noga; ty han hade den
vanan eller ovanan att mycket fundera på ursprunget
till förekommande händelser.

Hans vän, unge Eklin, var en älskvärd, glad, vänlig
och äfven skicklig yngling; men hade ett fel -- han
var en smula fåfäng.

Denna fåfänga var dock den minst egoistiska bland alla
utgreningar af detta fel. Han var icke fåfäng för egen
del; han hade kunnat vara det; han hade kunnat intaga
hvem som helst genom sitt sätt att vara, öfverglänsa
många med sitt goda hufvud och sina kunskaper; men
detta gjorde han icke; han var i grunden allt för
blygsam att tro sig sjelf om något.

Deremot sökte han att låna sig fram på ärans bana. Han
hade ett visst raseri att få umgås med förnäma
ynglingar. Han satte omätligt värde på att kunna
säga: I går voro jag och Gyllenkors tillsamman hela
dagen. Hans far, grefven, fyllde sextio år, och vi,
Gyllenkors, jag och Stjernankar (baron Stjernankars
son på Ankarsholm) drucko hans skål i champagne. Vi
hade enskildt rum på stadshuset och mycket roligt. Vi
utgöra ett riktigt triumvirat af vänner.

Hans vackra, talande ögon glänste af fröjd när han
kunde berätta mig (kammargrisen) något dylikt, och
han blef mulen, då han tyckte att jag förblef allt
för trankil vid den stora 
underrättelsen: att han "kaplanssonen", suttit
och druckit champagne mellan en grefve och en
baron. Detta var ett fel -- ett litet fel, ett, som
förrådde blygsamhet för egen del; men hvarifrån hade
det kommit? Från modren, som aldrig kunde glömma att
hon hade namnets anspråk, utan något att uppehålla
dem med.

"Vi skiljdes åt. Jag har ej hört omtalas honom på
tretio år; men han lär bo här -- lär vara häradshöfding
eller så der bortåt."

"Kypare! hör hit!"

"Hva falls? Kan du säga mig hvar jag skall få träffa
häradshöfding Eklin."

"Ek -- hva' sa?"

"Eklin sa' jag, Eklin, häradshöfding eller något ditåt."

"Eklin? han går aldrig hit; jag skall fråga öfverkyparen." 

Ej heller han visste något om
vännen Eklin. Staden är verkligen ej så stor,
att icke hvar menniska borde känna hvar menniska.

"Nej -- ingen vet hvar han bor. Han måste bo på
landet."

"Om förlåtelse!" afbröts tystnaden från ett annat
bord. "Den resande herrn menar troligen sekter Eklin;
ber tusen gånger! Jag tyckte att min herre nämnde det
namnet!" yttrade en lång gubbe med buskiga ögonbryn
och gråsprängdt, kort hår, uppkammadt till en sorts
tupé.

"Jaha", sade rektorn.

"Med hvem har jag den äran?"

"Rektor Richardsson."

"Mjuka tjenare! mitt namn är kamrer Armadin i
härvarande sparbank."

"Mjuka tjenare!"

"Med herr rektor scholæs gunstiga tillåtelse flyttar
jag öfver, så att vi kunna samspråka. Herr rektor
scholæ är främmande här på orten?"

"Ja."

"Och känner sekter Eklin?"

"Ja, vi ha varit akademivänner."

"Jaså -- jaså -- en ungdomsvän således. Ja; Eklin är
en ganska bra och hederlig man -- ingen fråssare;
men lyckan har icke gynnat honom; han har mycket
kunskaper. Lagman Elander påstår att han är den
skickligaste juristen i hela länet; men det har inte
gått bra för honom. Hans affärer äro ej riktigt i
ordning -- han ..."

"Det är beklagligt", sade rektorn bedröfvad;
"ty det är alltid hårdt höra att det gått illa för
ungdomsbekanta -- äfven om desse icke varit, i ordets
vackraste betydelse, ungdomsvänner. Då man skiljdes
vid dem lefde de, som vi, i hoppet. Framtiden skulle
uppfylla alla dessa löften, som man sjelf lagt i
hoppets mun. Och nu var denna lysande framtid förbi
-- efter sextio år har man ingen framtid här på
jorden."

"Och med hans verkliga öfverlägsenhet", fortfor
rektorn, nära förargad på ödet, "med hans kunskaper,
hans älskvärda sätt att vara, med alla hans många
talanger -- han är musikalisk, han ritade bra och
dansade förtjusande, sade man; han borde verkligen
-- när man ser riktiga dumhufvuden taga sig fram
alldeles präktigt."

"Jaha, jaha", sade kamrer Armadin, "det är verkligen
smärtsamt att se så mycken förmåga. (Hm -- hm tag hit
pepparrotskött, Janne! Peparrotskött sa' jag.)"

"Si, jag äter på kort här, sedan min salig hustru gick
ifrån mig. (Janne, tag in nyrifven pepparrot). Jag
äter alltid pepparrotskött; ty, som salig professor
Melchior sade: köttet skapar blodet och pepparroten
renar den: således två flugor i en smäll, som man
plär säga. Men, för att återgå till sekter Eklin,
så vill jag i korthet berätta huru det gått till."

"Han kom till Stockholm och var der i Svea Hofrätt i
flera år. Men jag var den tiden engagerad i banken --
en -- en un ... underordnad plats förstås; ty jag
var ung den tiden förstås; men Eklin lefde
med de förnäma och förde ståt; ty han måste.
Han spelade kort med rikets förnämsta embetsmän och
var i sällskap alltid med förnäma ynglingar. Ja
ett par af dem äro nu excellenser.

"Men det duger inte for sparfven att gifva sig i
trandansen, som man plär säga; men Eklin tog den
vanliga och ganska kloka utvägen att gifta sig med en
rik kryddkramhandlaredotter. Fadren hade boden just
i ett kyffe på Österlånggatan; men hade skrapat ihop
multum. Krediten blef åter praktikabel och det unga
herrskapet lefde flux floribus, synnerligen sedan
kryddkramhandlaren vandrat all verldens väg. Ingen
frågan, att de hade en stor våning och Eklin såg
hos sig de yppersta vårt land eger i rang, rikedom,
vetenskapliga förtjenster och snille; ty allt ville
Eklin samla omkring sig."

"Och han lefde öfver sina tillgångar?" frågade rektorn.

"Ja visserligen, så stora de voro, så lånade han ut
åt förnäma vänner och gick i borgen "dazu", så att
då baron Ridderflykt tog till chappen, så fick han
betala -- låt se? -- femtiofem tusen riksdaler för
sina namn. Jaha -- femtiofem tusen och några hundra,
jag minns ej för ögonblicket siffran."

"Och se'n var han ruinerad?"

"Nej, ingalunda -- men han fick sig en nyttig varning --
fastän den icke halp synnerligen."

"Och vidare?"

"Och så dog hustrun barnlös -- och så kom slägten och
ville ärfva och begärde in hans stat."

"Och så var det slut?"

"Ja för den gången, ja; men Eklin hade bland alla
sina ungdomsvänner dock en verklig vän, baron Urban --
denne, en hedersman, som hvar man vet, skaffade Eklin
en uppbördsplats och gick sjelf i borgen."

"Vår vän Eklin flyttade åt landsorten; men som
Stockholmare naturligtvis hvarken ville han
eller trodde han sig kunna uppträda indraget och
blygsamt. Han hade visst en underordnad plats;
men han höjde sig öfver den genom sina relationer;
men naturligtvis måste han föra ett depensift lif!"

"Naturligtvis -- och det gick utföre?"

"Jaha, der blef balance och baron Urban, den
hedersmannen, fick punga ut för sin vänskap."

"Der ha vi således en den allra vanligaste historia",
sade rektorn.

"Ja, den är så utsliten, att den icke en gång duger
i en roman."

"Men jag vill ändå träffa honom. Jag skall gå till
honom."

"Jaha, jag skall ha äran visa vägen", yttrade den
hederlige kamrern.

Han steg upp och hviskade med öfverkyparen, som
afsände en gosse.

"Hm", sade kamrern då han återvände. "Eklin är gift
och bor här i staden; men smått är det allt. Han
renskrifver åt lagman Elander, och det är väl han,
som underhåller hela hushållet."

"Gift? har han barn?"

"Ja, en pojke; men den är hos någon slägtinge, som
upptagit honom, så att de ej äro fler än de gamla."

"Ja", sade rektorn, "jag vill gå. Var god visa mig dit."

"Hm, vi skola vänta en smula. Jag skickade en pojke
dit bort, för att höra efter om Eklin var hemma." Den
gode kamrern ville ej omtala: "för att säga till det
främmande skulle komma."

Ändtligen kura gossen och sade att herrarne voro välkomna.

"Vi tåga således åstad", sade rektorn med en suck,
alldeles som om han skulle gått till en graf.

De begge männen vandrade öfver stadens alla reguliera
gator. Det blef allt tydligare att Eklin bodde i
dess för "bättre folk" okända regioner. Han bodde
slutligen i en röd gård der en krukomakareskylt hängde
på hörnet. "Han bor der borta", sade kamrern, lyftande
på hatten, "inne på gården, en trappa upp. Mjuka
tjenare!"

"Mjuka tjenare! tackar för angenäm bekantskap!"

När rektorn pustande af rörelsen inträdde på gården,
anvisade man honom "snedt öfver och uppför trappan,
dörren midt emot." Han beträdde den för en korpulent
man något vådligt svigtande trappan och steg in i
ett yttre rum.



Der stod en gammal, gråmålad, med blåaktigt tyg
öfverklädd soffa, tydligen en auktionsmöbel; men
midt öfver den hängde, i en ståtlig ram, porträttet
af en man, beströdd med ordensstjernor; en förnäm
man. Dörren öppnades och Eklin trädde mot sin gamle
vän.

"Är det du, käre Richardsson", sade han i sin gamla,
hjertliga ton. "Sitt ner så länge; min hustru hade
lite stök för sig och behöfver putsa sig en smula. Du
känner väl så mycket till fruntimmerna, fastän du
är gammal ungkarl, du?"

"Ja. Det var längesedan vi råkades; hade du ej först
tilltalat mig, hade jag ej kunnat igenkänna dig."

Eklin smålog dystert; men plötsligen lifvades
dragen. "Vet du hvad? jag har skrifvit till min gamle
vän K--; han är nu statsråd. Jag bad honom rekommendera
mig till någon tjenst vid tullen."

"Du, som är sextio år gammal. Kan du hoppas att ...?"

"Hoppas? hvarför inte? jag har en mängd relationer. De
flesta som nu sitta på samhällets högsta platser
äro mina gamla vänner och bröder, som ofta ätit vid
mitt bord, under min salig förra hustrus tid. Hon var
borgardotter, men hade penningar. Min nuvarande hustru
-- åh ja, jag kan gerna säga dig det: hon är egentligen
grefvinna. Det der är hennes fars porträtt. Det är
salig grefve von Myhlingen, hofmarskalken. Hade
icke Jeanettes mor dött, så hade han bestämdt gift
sig med henne; men hon dog i blomman af sin ålder,
firad af hela verlden. Du har väl hört omtalas mamsell
Liljeblom vid Stora Theatern; det var modern. Men
grefven drog försorg om flickan; men så dog äfven han.

"Jaså. Din hustru är således egentligen född
grefvinna", suckade rektorn, höjande på axlarne.

"Ja, hon har flera kusiner, som alla ha
inflytande. En är general, en annan minister, så man
kan inte säga att kaplanens son umgåtts med småfolk."

"Nej, det har du icke. Det kan man visst icke säga
om dig."

Nu inträdde frun, klädd en gammal svart sidenklädning,
husets praktklädning, något snäf emot nutidens bruk.

"Jag har för min gamle vän här omtalat din rätta
börd. Det gör ingenting vänner emellan."

"Käre Eklin! du är dig beständigt lik", sade frun
halft förebrående. "Min börd, hvartill gagnar den oss,
hvartill gagnar den dig?"

"Jo, jo, gumma; du skall få se, du skall få se.
Det vore besynnerligt, om man i ett land, der allt
beror på rekommendationer, icke slutligen kunde få en
gällande rekommendation till en tullförvaltaretjenst. 
Jag är nöjd med det till en början. Och jag skall
visa brodren här min brefsamling. Du skall få se,
Richardsson, en autografsamling, hvars make du aldrig
har sett. Gif hit nyckeln Jeanette, den ligger i din
chiffonier."

Rådjuret. (Se sid. 276.)

Hon lemnade nyckeln och han skyndade ut, liflig som
en yngling.

Då vände sig hans hustru till den gamle rektorn och
sade: "Ni känner Eklin, ni är hans ungdomsvän och ni
känner hans goda, ädla hjerta; ni vet att inom den
der kala pannan ligger ett klart förstånd och i hans
själ samvete och heder; och ändå har han bedragit
sig sjelf och bedragit andra." 

"Jag känner allt,
fru Eklin, jag vet allt. Han har velat flyga högre
än vingarne burit; han var en ny Ikaros, som fästat
sina vingar med vax och flög emot solen för att falla
och krossas. Ni har väl hört den fabeln?" tillade den
gamle rektorn, förlägen öfver att komma in på Ovidii
metamorphoser. 

"Och nu är han för gammal, men ännu
hoppas han på sina relationer. Den fattige har inga
relationer. Om ni finge se honom, den liflige mannen,
sitta uppe mången natt,
för att skrifva odrägliga protokoller -- hela
domböcker; ni skulle rysa för detta arbete. Jag har
velat hitta än på ett, än på något annat att förtjena
på. En gång, då han var borta, började jag att baka
småbröd och pepparkakor. Jag var så glad, så glad,
ty jag hade hela femtio riksdaler då han kom hem. Jag
tog fram min skatt och omtalade hur jag fått den; men
Eklin blef ond, riktigt ond: passar det för dig, som
dock är kommen af folk, att sitta som en skorpgumma
här i staden. Hvad de tänka om mig, sade Eklin,
bryr jag mig icke om, men du, en grefvedotter ...

Och således måste han ensam arbeta. "Gråt
icke Jeanette", sade han ibland, -- "det blir nog 
bättre." "Mina relationer -- Din slägt -- kom ihåg!!" 

"Ja, så är det", sade rektorn, "men det
är väl att ni, bästa fru Eklin, så väl förstår
honom. Jag vill ej döma, "dömer icke, så varden j
icke dömde." 

"Se här", sade Eklin, inträdande med en
brefbundt i handen, "jag har letat ut några få -- se
här till exempel: Broder! (vändande om bladet) se der,
det är från nuvarande hans exellens N. som den tiden
var kapten. "Broder! med nöje väntar jag dig och din
älskvärda fru på Djurgården -- jag tar kanske Axel
(Axel, det var numera aflidne baron P.) med mig. Du
tillåter väl detta. -- Alltid din tillgifne."

"Alltid din tillgifne", -- "märk det
Richardsson!" "alltid din tillgifne!"

Rektorn fick på detta sätt genomgå hela bundten. Han
var för hjertegod att försöka taga ungdomsvännen
ur hans ljufva villa -- och omöjligt hade det också
varit.

Frun bjöd kaffe, och straxt derefter aflägsnade sig
Richardsson, omfamnande sin ungdomsvän, och hjertligt
tryckande hustruns hand.

Rektorn tog nu ginaste vägen hem till sin gamla
stad. Han hade sett nog. Han kom helt oförmodadt
hem, midt upp i ett kaffekalas, som "Majan" ställt
till. Hon hade väl 
Doge-palatset, Suckarnes bro och Inqvisitionsfängelset i Venedig.
lof att göra det, men att han skulle komma midt upp
i hela herrligheten, föll sig ej behagligt för Majan.

Men rektorn tycktes ej märka det. Han gick in i sin
kammare, och då Majan kom in, såg hon honom ifrigt
sysselsatt med sina räkenskapsböcker.

"Hvad vill Majan?"

"Åh just ingenting."

"Hör på Majan! har hon någon anledning, att han är
slägt med någon förnäm person?"

"Nej, lille söte rektor."

"Ja, det var väl det -- och det är inga grefvinnor hon
har derinne i kökskammaren -- hon, som drack på bit,
såg mig riktigt hennes nådaktig ut."

"Nej, min Gud och skapare, de äro alla fattiga tjenarinnor."

"Bra det. Nu kan Majan gå."

*

En tid derefter, just när Eklin var på tingsresa med
lagman Elander, knarrade det i den bofälliga trappan,
och kamreraren Armadin inträdde.

"Ber tusen gånger", sade han, ber tusen gånger, men
jag har fått ett bref. Hvad det innehåller vet jag
icke, men jag har befallning att ej framlemna det
så länge sekter Eklin var hemma."

"Ödmjuka tjenare!" och med dessa ord aftroppade
kamreraren.

Fru Eklin stod der med brefvet i handen, utan att
ens veta det, så Öfverraskad var hon af den torre
mannens plötsliga uppträdande. Nu bröt hon brefvet.

"En Eklins ungdomsvän, som vill spara honom några
sömnlösa nätter, och er sorgen att se honom lida,
sänder er en liten summa, som ni, fru Eklin, ni och
ingen annan, äger att förvalta. Den vännen är icke
förnäm, icke heller rik, men han kan dock hjelpa,
så att ej nöden trycker hans ungdomsvän för hårdt.

Penningarne får ni lyfta hos kamrer Armadin. Gifvaren
får ni gissa, men skrif ej till honom -- han besvär
er att ej göra det. Ni må taga det väl eller illa,
begagna er af hans välvilja eller låta bli; men Gud
skall veta att det 
kommer från ett godt hjerta. Blott ej ni lider nöd,
så förstår Eklin sjelf sig på att hoppas. Det har
han kunnat hela lifvet igenom."

"Det är den gamle rektorn", sade hon sakta. "Det var
den enda ungdomsvän Eklin hade, och honom har han
aldrig nämnt. -- "Richardsson", -- det namnet låter
ingenting. Det var ingen relation, utan bara en vän,
en studentkamrat."

Flera år förlupo -- men en dag kom ett bref med svart
lack. Det var från fru Eklin och lydde så:

"Välgörare!

Nu får jag väl tala och tacka. Esq. Eklin har gått
in i sin Herras glädje. -- Ett barn var han, derför
blir han nog upptagen.

Ända in i döden trodde han på relationernas allmakt,
och då han kände att den sista stunden nalkades,
sade han: "Du skall få se, Jeanette, att fullmakten
kommer till mig, som adelskapet till kemisten Schéle
-- två dagar sedan jag somnat från alltihop. Blott
dessa rader. Nu får jag arbeta -- nu får jag tacka er.

 Jeanette Eklin."

Rektorn svarade blott med ett rekommenderadt bref,
som innehöll en vacker summa penningar, inlagde i
ett papper, med den korta påskriften: "Till mjöl".

När detta var afsändt, inträdde Majan och sade
suckande: "Jag skulle bedja om två riksdaler; det är
ingen dryghet."

"Hvad då?" frågade rektorn, som nu ville vara ensam.

"Jo, mjölet är slut."

"Slut? det var kuriöst! räcker inte femhundra
riksdaler till mjöl."

"Femhundra riksdaler?" upprepade hushållerskan
förundrad.

"Jaha, det har hon rätt i. Majan har inte mjöl fått
hon, det var en annan det", och med dessa ord lemnade
han penningar.

"Tack, lilla goda rektorn!"

Men Majan kunde, när hon nästa gång bevistade ett
kafferep hos någon af stadens gummor, icke fördölja
att rektorn skickat hela femhundra riksdaler till
mjöl -- åt "någon"; men hvem denna någon var, är ännu
för hela staden en gåta.

*



Statsinqvisitionen i Venedig.

Den misstänksamma stränghet, hvarmed dogen och senaten
i republiken Venedig öfvervakade sitt anseende, och
den oföränderliga konseqvens, hvarmed de befästade
sitt godtyckliga välde har ofta och mångsidigt
blifvit skildradt i romaner och skådespel. Dock
torde för läsaren icke vara ointressant om vi i
det följande något närmare skildra utvecklingen af
den venetianska statsinqvisitionen. Emot slutet
af trettonde århundradet ombildades Venedigs
demokratiskt-republikanska statsform till en
aristokratiskt-oligarkisk, derigenom att år 1297
det s. k. stora rådet upplöstes och regeringen
för framtiden stannade i händerna på ett antal
privilegierade adelsfamiljer, hvilka voro inskrifna
i republikens s. k. gyllne bok. Detta ledde till
formlig opposition från de förbigångne familjernas
sida samt många enskilda, isynnerhet dem hvilka gått
tillbaka i förmögenhet och anseende, en opposition,
som, i brist på en lagligt erkänd organ för anförande
af besvär och lagliga åtgärder, urladdade sig i
sammansvärjningar, hvaraf en, utförd genom Tiepolo
i förening med ett antal framstående män och med
hårdnackenhet utbildad till öppen kamp, mycket
hotade tingens nya ordning. Dogen Pietro Gradenigo
inrättade nu “Tiomannarådet“ eller statsdomstolen
hvilken i början endast skulle fungera två månader,
för att döma de sammansvurne, men från och med år 1335
genom folkets och stora rådets beslut bekräftades som
stadigvarande. Härigenom utbildade sig den hemliga
förföljelsen emot alla, hvilka med ord eller gerning
förbrutit sig emot adelsväldet i republiken eller
också endast i egenskap af missnöjda gjort sig illa
anskrifna hos maktinnehafvarne; Under dogen Loredano
i början af 16:de århundradet tillsattes vidare
tre särskilda statsinqvisitorer, i hvars personer
republikens aristokratiska makt koncentrerade sig
och för hvilka öfvervakandet af
den andliga påtryckningen måste vara särdeles
angeläget. Hvarje anonym angifvelse var välkommen, och
för att göra sådana så mycket lättare och obemärktare,
anbringades vid ingången till doge-palatset från
Marcusplatsen en breflåda i form af ett lejongap,
hvilken skulle upptaga de för statsinqvisitionen
bestämda notiserna. Bakom doge-palatset uppbyggdes
de beryktade statsfängelserna, hvilkas underjordiska
del inneslöt fasansfulla hålor, medan under sjelfva
taket en mängd andra arrestrum, de s. k. blykamrarne,
stodo färdiga att upptaga inqvisitionens olyckliga
gäster, öfver kanalen, som skiljde doge-palatset
från statsfängelset, förde den (numera tillmurade)
s. k. Suckarnes bro. Förfaringssättet, som denna
statsinqvisition använde, var ett mycket summariskt:
den genom skriftlig angifvelse eller af hemliga
polisen annars misstänkte, arresterades vanligen i all
tysthet under natten och släpades inför Tiomannarådet
eller instämdes till en viss dag. Straffen för de
tillvitade förbrytelserna bestodo antingen i hemlig
afrättning der nere i statsfängelsets underjordiska
hålor, i långvarig fångenskap på samma ställen och
derefter i blykamrarne, i landsförvisning eller
ändtligen i höga böter och injagad skräck. De
lindrigare bestraffade måste vid frigifvandet
utlofva den obrottsligaste tystnad samt voro
vanligen tillräckligt förskrämda, för att icke
med största sorgfällighet hädanefter undvika all
vidare beröring med statsinqvisitorerna. Att denna
hemliga statsdomstol erbjöd välkomna anledningar för
tillfredsställande af familjhatet, privathämnden
och elakheten, äfvensom för undanrödjande af
besvärliga slägtingar, behöfver väl knappt
antydas. Statsinqvisitionen bibehöll sig i sitt
fruktansvärda anseende ända tills på 1780-talet. Men
hvilken makt den ännu i början af 18:de århundradet
anspråkade, må följande, fullt säkra fall utvisa: 
Angelo Mai, bildhuggare från Genua, en skicklig och ansedd 
konstnär, hade år 1716 blifvit kallad från Rom till Venedig, 
för att i kyrkan San Giorgio Maggiore renovera åtskilliga 
skulpturer och utföra några nya bildstoder. Goda rekommendationer 
hade förskaffat honom tillträde i åtskilliga förnämas palatser, 
men Mai förde icke desto mindre ett mycket indraget lif, 
och hade föga umgänge. En dag, då han i ett af San 
Giorgio Maggiores kapeller renoverade en fris, trädde två unga 
främlingar närmare, de der visade sig vara resande fransmän 
af stånd, och inläto sig med honom i ett samtal, hvilket till 
en början endast vände sig kring kyrkans konstskatter, samt 
Mai’s speciela arbete, men derefter så oförmärkt öfvergick 
till reflektioner öfver venetianska förhållanden i allmänhet. 
De unga utländningarne började yttra sig ofördelaktigt öfver 
rådande förhållanden, republikens regeringsform och den 
dåvarande senatens handlingssätt. Den genuesiske bildhuggaren 
förskräcktes öfver denna fransmännens dristighet, samt 
instämde icke allenast icke i deras tadel, utan bemödade sig 
tvärtom, fastän med föga framgång, att försvara venetianska 
författningen och senatens beteende. -- Följande morgon 
kallades Angelo Mai genom två af Tiomannarådets tjensteandar 
inför statsinqvisitionen. Det var knappt möjligt att 
undvika en dylik kallelse, oafsedt att Mai icke visste med sig 
något orätt. Dock förskräcktes han mycket öfver densamma, 
och då han på bestämd tid infann sig under Marcusplatsens 
arkader, var det icke utan stor oro, änskönt eller måhända 
just emedan han icke kände orsaken till kallelsen. Han fördes 
i ett dunkelt gemak, der han fann framför sig ett bord 
fullt med maskerade domare, samt måste besvara de vanliga 
frågorna, rörande stånd, ålder, härkomst m. m., hvarefter han 
tillspordes om hvilka de båda fransmännen voro, dem han 
under gårdagen i kyrkan samtalat med. Mai förklarade, 
att han hvarken kände till deras stånd eller namn, enär 
sammanträffandet med dem varit alldeles tillfälligt, och, hvad honom 
beträffade, fullkomligt osökt, -- “Godt, skulle ni väl känna 
igen samma personer, om man visade dem för er?“ frågade 
en af domrarne. -- Mai ville icke bestrida möjligheten deraf, 
fastän han föregaf sig ha varit alltför sysselsatt med sitt 
arbete, för att nogare observera dem. Härefter förelades Mai 
till erkännande och upprepande åtskilliga af de yttranden, 
som undfallit fransmännen under samtalets lopp, rörande 
republiken och senaten, hvilka frågor af Mai besvarades med 
all skonsamhet och försigtighet, under det att han högt och 
dyrt försäkrade sig ej ha tillåtit sig sjelf det ringaste 
ofördelaktiga omdöme öfver de venetianska förhållandena, utan 
tvertom omnämnt dem med erkännande och bifall. -- “Godt, 
godt“, sade domaren, “nu kan ni afträda medan rådet 
sysselsätter sig med er sak!“ En af rättstjenarne förde nu Mai 
i ett angränsande rum och låste honom inne der. Då Mai’s 
ögon vant sig vid det dystra skenet från en enda lampa, såg 
han sig ensam med två lik, som voro upphängda på väggen 
och i hvilka han med obeskriflig fasa igenkände de båda 
fransmännen. En kall ångestsvett framperlade på hans panna 
och efter en halftimmas förlopp, hvilken föreföll honom 
såsom en evighet, knarrade regeln på dörren ånyo, och i stället 
för bödeln visade sig rättsbetjenten för att ledsaga honom 
inför domrarne. Mer död än lefvande trädde han inför 
inqvisitionstribunalets skrank, der en af domrarne barskt och 
högtidligt meddelade honom följande: “Angelo Mai, ni är nu 
fri, men tag er för framtiden till vara att räsonnera öfver 
vår republik och dithörande förhållanden, hvilka ingalunda 
behöfva en sådan försvarare som ni. Glöm icke hvad ni här 
hört och sett!“ Derpå fattade de båda rättsbetjenterna 
honom vid armen och släpade honom ut i det fria, der de 
lemnade den af skräck nästan halfdöde under Marcusplatsens 
arkader. Sedan konstnären emellertid återhemtat sig, var 
han glad att hafva kommit från saken för så godt köp, men 
skyndade sig icke desto mindre att så snart som möjligt 
sammanpacka sina effekter och återvända till Rom. För intet 
pris i verlden hade han än en gång satt foten inom en 
republik, der sjelfva försvaret af dess institutioner och 
förhållanden vore förenadt med dödsfara.

*




Romans i fjällbygden.

Du hulda måne i det blå 
 Som lyser! 
Och jordens ruckel tittar på 
 Och myser! 
Med lampan öfver böljans djup 
 Och fjällen 
Du lotsar fram min lilla slup 
 I qvällen. 

På viken krusar vinden lätt 
 Dess spegel, 
Och Æol fyller jemt och nätt 
 Mitt segel. 
Cigarrens fyr med friska drag 
 Jag tänder, 
Och ut på kryss gå, liksom jag, 
 Små änder. 

Jag trastens mjuka tonfall hör 
 I skogen, 
Och dån af hölass, som man kör 
 På logen. 
I mjuka höet ligga barn 
 Och kullra, 
Och bruset hörs af fors och qvarn 
 Som bullra. 

Och glädjen skallar vidt kring tjäll 
 Och stackar, 
Och eko skrattar med i fjäll 
 Och backar. 
Till deras glada tidsfördrif 
 Jag fore, 
Om kroppen så konservativ 
 Ej vore. 

På strömmingsfiske far en “trut“ 
 Så sniken. 
En gullgul ökstock glider ut 
 Ur viken. 
En flicka ror den lugnt och tyst 
 I säfven, 
Och en student står som en byst 
 I stäfven. 

Han rör sig.  Ack! om ni de två 
 Nu sågen, 
En liten afund flög väl då 
 I hågen. 
I månsken just gud Amor har 
 Sitt välde -- 
En liten puss jag tror det var, 
 Som smällde. 

Men natten skymmer vattendrag 
 Och landen. 
Med slappa segel vaggar jag 
 Mot stranden. 
Hvar lund är tyst, som böljans svall 
 Vid hällen: 
Blott Vakan hörs och forssens fall 
 I fjällen.

Hur ljuft ibland att dagens bråk 
 Få glömma; 
Att lyssna till naturens språk 
 Och drömma; 
Att gå så här i kors och krok 
 Och kafva, 
Och bläddra i Guds stora bok 
 Och stafva! 

E. S—dt.



Rådjuret
täflar i skönhet med hjorten och är mer liflig än
denne. Detta djur förekommer, ehuru icke ofta,
i Skåne, Halland och Blekinge, men förirrar sig
nästan aldrig till Småland, Westergötland och Nerike,
ehuru det varit synligt ända uppe i Nummedalen i
Norrige. Rådjuret tycker om högländta, bergiga orter
samt torr och ren luft. Företrädesvis uppehåller
sig detta i skogslundar och skogkanter, som gränsa
intill sädesfält, och drifves endast af hård vinter
in i tätare skogar. De hafva en utomordentligt fin
lukt samt skarp syn och hörsel, samt simma väl och
springa mycket snabbt och lätt.

Råbocken håller ungefär 4 fot i längd. Nilsson
uppgifver, att en råbock, som skjöts i Skåne, höll
från nosen till bogarne 1 fot 6 tum; hufvudet, 9 tum
och något hoptryckt, slutades med en lång och trubbig
nos; öronen 6 1/4 tum; bredden emellan ögonen 3 tum;
höjden öfver bogarne 2 fot 6 tum och litet mer öfver
länden. Svansen utgjordes blott af en liten obetydlig
knöl. Öronen äro lancettformiga och invändigt bevuxna
med långa, hvitaktiga hår. Hornen, som äro
belägna 2 tum bakom ögonen, blifva ända till 
10 tum långa, äro upprättstående och något böjda
mot hvarandra. Halsen är lång och välbildad. Benen
spensliga och klöfvarne samt biklöfvarne svarta och
glänsande. Hornen fällas årligen, men först i fjerde
året blifva de greniga.

Rågeten är mindre, smalare och spensligare. Någon
gång har hon ett par helt korta horn; men vanligen
är hon hornlös.

Dessa djur lifnära sig med gräs, örter och ungt löf
af videarter och björnbärsbuskar samt besöka äfven om
sommaren fälten, då säden ännu är grön. Under vintern
föda de sig med att gnaga barken af unga träd och
förtärandet af lafvar, gräs, säf och ollon.

Parningstiden infaller i November, och i Maj föder
honan vanligen två ungar, som hon under de första
dagarne liksom sig sjelf undanhåller för hanen,
af rädsla att han skall äta upp afkomman, hvilket
stundom händer. Ungarne kunna tämjas och följa då
sin herre liksom hunden, utan att löpa bort.

*



De menskliga drifterna såsom föranledare till de tidigaste uppfinningarne.

(Forts. fr. sid. 269).

De första boningarne tillfredsställa blott det
ögonblickliga behofvet och öfvergifvas, om hungern
gifver order att aftaga, eller också förbrännas de
vid inträffande dödsfall, som seden är hos pimas i
Mexiko. Men i trakter, der naturen icke öfverallt
lemnar det nödiga råmaterialet dertill, måste
vid ett uppbrott boningsattiraljen tagas med. I de
trädlösa stepperna, i öknarne och vid hafskusterna
utbildar sig för den skull hos de kringvandrande
jagar-, fiskar- och herdefolken en annan form på
boningarne.

Tältet. Tre eller fyra starka trädgrenar med båda
ändar kretsformigt
nedstuckna i marken, så att de upptill bilda
en båge, utgöra resningen, hvaröfver en
utbredd kohud tjenar som tak. Det hela kan lätt
transporteras. Dessa boningar äro vanligen mycket
låga, så att man endast på alla fyra kan krypa dit
in samt bibehålla en liggande ställning. Charruas
och mbayas i de amerikanska stepperna inrätta sig
likadana "krypin", men endast så stora, att en kohud
fullständigt omgifver dem. Är utrymmet för familjen
icke tillräckligt, uppföres en annan hydda tätt
bredvid. Hottentotterna deremot, hvilka redan ha
skicklighet i förfärdigandet af mattor, äro i stånd
att öfverbygga större rymligheter.

Vår bild (se sid. 268) gifver oss en föreställning om
anläggandet af en hottentottisk boning; i förgrunden
arbetas just på uppförandet af en sådan; stödjeträden
äro redan i kretsformig ordning nedstuckna i marken
och man är sysselsatt att förena dem med hvarandra
genom snören. Mattorna, färdiga och upprullade eller
utspända till torkning, äro bestämda att täcka den
korglika resningen, för att slutligen framställa en
boning, af hvilka flera färdiga synas i bakgrunden.

Pechuencherna taga det i Anderna växande trädartade
gräset med den greniga stammen till tältstänger,
men böja icke dessa bågformigt, utan sticka dem
tillsammans med spetsarne, 
hvarefter de förenas med snören. Det hela
öfvertäckes med väl bearbetade boskapshudar. 

Raka stänger låta lättare transportera sig och tillstädja
att åt tältet kan gifvas en större höjd; för den skull
äro också boningarne hos de flesta kringvandrande
folk uppförda i form af pyramider eller käglor.

Barktält hos Nordamerikas indianer.

Många stammar bland de nordamerikanska indianerna
täcka sina tält med barkstycken, hvilka de genom
bultning och kokning i hett vatten veta att göra
smidiga och varaktiga. Men en högre utbildning
tillkännagifver tältet hos nomaderna, hvilka använda
filt och åtskilliga väfnader till omhölje.

Ingången bildas vanligen af en öppning eller springa i
linnet, under det att vid förnämare personers boningar
två stänger pelarformigt uppbära betäckningen och
lemna en öppning, hvilken på inre sidan tillslutes med
ett förhänge. Röken från den i det inre uppgjorda
elden drager sig ut genom den runda öppning,
som qvarblifver i spetsen, der tältstängerna äro
sammanbundna; för att erhålla ljus, skär man antingen
särskilda öppningar i taket, hvilka tillslutas genom
blåsor, eller nöjer man sig med dagern från ingången.

Tält nyttja, isynnerhet för sommarboningar, äfven
polarnomaderna, eskimåer, tunguser och lappar. Men
helt egendomligt och snabbt förstå ostiakerna att
uppslå dylika. Två stänger sammanbindas i öfre ändan
med en smidig rem, stickas i marken, och emot dessa
stödjas sedan de öfriga tältstängerna, i form af
en kägla; derpå täckes resningen först genom hudar,
med hårsidan inåt, och sedan kommer ett andra lager
af idel hopsydda renhudremsor, med hårsidan utåt.

Men den högsta fullkomning uppnår tältet hos de
passiva herdefolken i den tempererade zonen,
hos kalmuckerna och de beslägtade mongoliska
stammarne. Bostaden, "gärr", uppföres af pilkäppar och
filttäcken, medan de särskilda delarne sammanhållas
genom korta hopbundna remmar af ogarfvadt
skinn. Filttäckena ligga hos de rikare dubbelt och äro 
utsirade med brokiga mönster, hvilka på ett
egendomligt sätt arbetas in i filten. Det inre har
också en bestämd anordning, den man helt och hållet
saknar hos de folk, hvilka stå på en lägre kulturgrad;
eldstaden befinnes gent emot ingången, framför värdens
lägerställe, och detta är öfverdraget med tjocka
filttäcken samt bolstrar af saffian, hvarjemte det
är försedt med kuddar af fint juchtläder, fyllda
med ull och fjäder. Stundom är äfven tältbottnen
belagd med täcken eller mattor, och eldstaden, den
plats der kokningen förrättas, inrymmes då i ett
särskildt tält. I dess ställe tjenar till boningens
uppvärmande ett kolbäcken. Kistor och juchtsäckar
i hvilka ägodelarne förvaras, hafva sitt bestämda
rum. Till venster är hedersplatsen jemte lägerstället
för gästerna, och här finner man ofta konstnärligt
arbetade skinn- och ylletäcken, förhängen af siden
eller dyrbara mattor -- men på samma gång, som
oskiljaktiga följeslagare, förskämd luft och störst
möjliga osnygghet.

Goldi-boning i Sibiriska stepperna.

Goldi-boningarne i de sibiriska stepperna
äro redan solidare tillkomna. För att emotstå
väderlekens skiften, är yttre sidan öfverdragen med
ett tjockt lager halmmattor, den inre deremot
utstofferad med finare täcken och flätverk. De hafva
åtskilliga afdelningar, hvilka stundom äro helt och
hållet skiljda från hvarandra samt hafva särskilda
utgångar. Sådane boningar förblifva länge qvarstående
och bilda genom deras solidare byggnadssätt i viss
mån en öfvergång till

Fasta boningar. Sådane, genom hvilka en familjs
vistelse anknyter sig till ett bestämdt ställe,
uppstodo af tvännehanda orsaker. Ena gången byggde man
fasta boningar der, hvarest naturen på och omkring en
plats frambringade alla lifvets behof, andra gången
på orter, der den flyttbara
boningen icke förmådde motstå väderlekens inflytelser
eller hvarest fiendtliga anfall från grannfolken voro
att befara. Boningarne förvandlades derigenom till
fästningar. Svårt tillgängliga ställen, grottor,
klyftor och klippor finner man på Nya Seeland
redan genom konst befästade, för att under de ofta
förefallande krigen emot andra stammar tjena som
tillflyktsorter. 

Men dessutom befästa nyseeländarne
sina boningar derigenom att de gruppera dem till
byar, omgifna med pallisader, hvarjemte de särskilda
hyddorna förses med bjelkar och gallerverk, de der
försvåra ingången.

En egendomlig art af befästning och sannolikt
den äldsta, hvilken tillgreps af de rå folkslagen,
består deruti, att ingången icke anbringades nere vid
marken, utan högre upp, så att man för att komma in
i bostaden, måste begagna sig af stegar eller lätt
undanskaffade plankor. Der boningsställets naturliga
beskaffenhet så tillstadde, uppfördes boningarne
öfver vattenspegeln, hvarigenom onekligen den störst
möjliga säkerhet, framför allt mot rofdjurens angrepp,
ernåddes. På detta sätt uppstodo pålbyggnader, af
hvilka vi äfven i Europa
anträffa lemningar, såsom i Schweitzersjöarne
och de irländska crannogs. I många tropiska
länder är hyddornas uppförande på ett luftigt
pålverk nödvändigt till följe af markens fuktiga,
feberalstrande utdunstning. Hos infödingarne på
Otaheiti bestå hyddornas sidoväggar af flätverk, som
omsluter ingången; de kunna, allt efter väderlekens
beskaffenhet, tagas bort eller sättas upp; taket är
täckt med blad och golfvet belagdt med mattor. Stundom
finnes i golfvet anbringad ett slags fallucka,
genom hvilken smuts och affall från det inre får
taga sin väg. Likadana boningar finner man på
Mendozas-, Vänskaps-, Sällskaps- och Radaksöarne,
m. fl. (Forts.)

*




Studier vid vägen.
V.
Ett lyckadt val.
Vårt lif är en väg.


Assessor Futtenfelt tycker om att bo väl; han
älskar beqvämlighet och har breda trappor samt väl
stoppade möbler. Han älskar att, som man säger,
"smörja kråset", älskar vildt, gåslefvers-pastejer, 
fina tårtor och andra läckerheter. Han älskar
att synas som en "gentleman" och köper sig hvarje
år en ny klädning och dito hatt, allt af modernaste
slag. Men han älskar också någonting annat, han älskar
penningen med lif och själ, ja, högre än allting
annat utom -- sig sjelf. Med tillfredsställandet
af alla sina nobla tycken förstår han att förena
den klokaste hushållsaktighet. Som ungkarl spisade
han middag på den läckraste restauration i staden,
betalade pr månad, men åt på biljett, på det han icke
skulle nödgas betala då han blef bortbjuden, hvilket
skulle blifvit honom till evinnerlig grämelse. Vid en
bjudning klarnade hans ansigte, han strök sig öfver
magen under det det klingade för hans själs öra:
Kostar ingenting, kostar ingenting! Sin uppassning
lät han bestridas af en gammal madam, till hvilken
han med egen hand utvägde kaffebönorna och räknade
tébladen, hvilka till gifven dag måste räcka.
Sockret hade han under eget lås och nyckel i
sin chiffonnier och kaffe- och tébröden, afsedda
för gången, räknade han noga då madamen kom från
bagaren. En råtta fanns icke i hans ungkarlsrum, ty
den skulle icke kunnat lifnära sig. Med sin skräddare
hade han öfverenskommelse, att han vid aflemnandet
af den nya klädningen skulle återtaga den gamla,
i afräkning efter möjligaste högsta pris.

En gång (det var i hans ungkarlstid, han var då bara
häradshöfding) var hans lif i fara. Det var vid
ett attentat af hans vänner. En ung läkare af ett
särdeles friskt humör visste nämligen, att han om
aftnarne brukade skicka sin madam efter åtskilliga
läckerheter och goda saker, hvarmed han "smorde"
sig inom stängda dörrar. En gång då han sett henne
komma med en välrågad och väl öfvertäckt korg,
rapporterade han saken för ett par lika sinnade
bröder, hvilka tillsammans bestormade hans dörrar och
inrusade i rummet, der han sökte undanrödja spåren
af sitt förehafvande. I ifren dermed stoppade han en
glace-tårta inom sin nattrock, hvilken, försmältande
till vatten, genom en liten bäck, doftande af vanilj,
förrådde sitt tillhåll. "Genera dig icke, min bror",
sade en af de muntra gästerna. "Vi hålla till godo
med hvad huset har att bjuda."

"Att smälta is vid hjertat och vid ett så varmt hjerta,
som ditt, är lifsfarligt", sade den unge läkaren,
som först varsnade glace-isen. "Du måste ha fläderté,
fort fläderté, madam!"

"Nej!" ropade en som öppnat bokskåpet. "Hvilken
samling af blandadt innehåll! Här stå silfverhalsar
och en ostindisk kruka i grannskapet af svenska
lagboken och Scrivers själaskatt. Fort fram med glas
samt téfat och skedar! Medan vi dricka champagne och
äta syltad ingefära, kan madam koka fläder till sin
herre."

"Se hur blodet stiger honom åt hufvudet. Bror
Futtenfelt du får slag, jag måste slå dig åder."

"Stackars karl! Skola vi komma på kalas här, för att
se värden dö?" anmärkte en tredje.

"Bandager! Fort ett bandage, madam! Hon har väl
en näsduk? annars tar jag förklädssnibben. Se
så, ratsh! nu gick nattrocksärmen. Upp med
skjortärmen! Jaså, du har ventiler. Kunde väl placera
snäpparn i dem, men det har sina olägenheter."

Madamen snurrade omkring, som om hon varit yr i
hufvudet. Futtenfelt pustade och bad att man för
Guds skull måtte släppa honom. "Är du galen?" sade
doktorn. "Du skall dö, ta mig f-- skall du icke dö,
då du aldrig mera skall smälta glace-tårtor vid ditt
hjerta! Jag vill uppehålla ditt lif så länge som
möjligt. På min ära vill jag det. Åderlåtning eller
fläderté. Du har att välja. -- -- -- Fläderté,
jaså fläderté. Då slipper madam bandaget och får
behålla sin förklädssnibb. Fort på med tékitteln och
medan den kokar, så gå till schweitzarn och bed honom
på sin herres räkning skicka hit en liten sexa för tre
personer, nej, för tre matulfvar, förstår hon! Det
skall vara af allra finaste sorterna, det är klart,
sådant hennes herre sjelf brukar hålla till godo."

Madamen såg frågande på sin herre. Denne var stum
och tillintetgjord.

"Du kan väl förstå, kära bror Futtenfelt", sade
doktorn och vände sig till honom, "att vi, dina
vänner, icke kunna lemna dig, innan vi sett verkan
af flädertéet, och jag kan lika väl begripa att
du icke vill, det vi skola sitta här och svälta
vid bara champagne, syltad ingefära och en smält
glace-tårta. Allez, madame, allez!"

Emellertid hade de andra gästerna orienterat sig på
bästa sätt, låtande sig smaka hvad de öfverkommo i
den framletade korgen. Futtenfelt kunde hvarken äta
eller dricka. Att se de andra göra det var honom ännu
långt omöjligare. Han gick in i ett annat rum med
dödsångesten i sin själ. Doktorn bäddade hans säng,
tillredde hans fläder, hällde kopp efter kopp i honom,
mellan det han sköljde sin egen strupe med champagne,
höljde filtar och kappor på honom, så han kunde
qväfvas och lät honom så svettas under det vännerna
muntert och gladt prisade den beställda sexan. Då
den var slut sade doktorn: "Nu synes mig all fara
vara lyckligen öfverstånden. Jag har räddat ditt lif
och hoppas allt skall bekomma dig väl och du till
nyår hafver mig i minne med hederligt arvode. Och
nu farväl!" De öfriga tackade för den gästfrihet de
åtnjutit och så gingo de, hjertligen upprymda af sitt
spratt med vännen Futtenfelt.

Denne var det mindre. Han svettade hela natten
som hade han legat i en ångkittel. Efter denna
våldsgästning fann han nödvändigheten af att gifta
sig. Det föll honom aldrig in, att någon flicka
skulle kunna försaka tillbudet af hans hand, i
hvilken lyckliga förblindelse han samlade sig korg
efter korg. Han såg endast efter rikdom, skönhet och
börd, dessa sågo efter en annan personlighet. Så gick
han öfver tiden och blef en gammal ungkarl; vännerna
driftade med honom; men sedan en af dem en gång satte
en skylt öfver hans dörr, på hvilken var målad en
korg och derunder: Här finnes ett sorteradt lager,
gjorde han ett allvarligt löfte, att han skulle taga
sig en hustru, skulle han än fånga henne i månan.

För att icke föröka sitt lager sänkte han sina blickar
till en flicka, af börd förstås, men för öfrigt utan
alla anspråk, en flicka, som skulle känna sig lycklig
att bli assessorska Futtenfelt, att få bo i det stora
huset och gå på soupé i
sidenklädning. Henne skulle han bilda efter sitt
tycke. Hvad hon icke förde i huset af rikdom skulle
hon föra dit genom hushållning och besparingar. Hon
skulle blifva så klok, så förståndig. Och hon blef
det, om än icke på det sätt han tänkt sig, ty när
förverkligas våra idealer?

Hvem vill längre bära ett ok på sina axlar än det
qvarhålles af nödvändighetens hand? Hvem vill
längre underkasta sig medellöshetens försakelser än
medellösheten ålägger dem?

Då assessorn gick på sitt embetsrum, tog han afsked
af sin fru i bomullstygsblus eller någon annan
godtköpsklädning. Hon såg så sparsam, så huslig
ut. Han tyckte sig se henne, efter sin bortgång,
gå i köket och knipa ut smöret till tjenstfolkets
frukost, eller stå vid spiseln och ragusera vildt
till hans middag. Den ljufva bilden höll nästan på
att förströ honom under sessionernas göromål. Men
då han kom hem återsåg han henne i volang-klädning,
fiffig från hufvud till fot. Hon hade haft visiter
af någon af sina vänner och assessor Futtenfelts
fru kunde omöjligen visa sig för främmande i sin
hushållsdrägt. "Menniskorna äro så elaka, de skulle
säga att assessor Futtenfelt icke tillät sin hustru
att kläda sig som andra fruar af hennes stånd. Och
detta skulle jag tillåta folk, att tänka om min egen
rare och generöse gubbe?! Nej, förr må min sista
klädning gå!" Och assessorn tog reson med ett:
"Hm, hm!"

Men visiterna blefvo så täta, vännerna så många. "Ja,
det är för illa, min lille gubbe, att du valt
dig en hustru, som vinner tillgifvenhet af sina
bekanta? Du är väl ändå icke så missnöjd dermed som
du låtsar? Eller skulle du vilja att man sade: Det är
obegripligt hur assessor Futtenfelt, som har så god
smak i allting annat och är en så hygglig karl, kunnat
välja en fru, som är så obehaglig att umgås med?"

Hvad tror ni assessorn svarade?

Assessorskan hade den ömmaste omsorg om hans helsa. Om
vårarne spårade hon alltid sjukdoms-symptomer hos
honom: hans aptit syntes henne svagare, hvitögat mera
gående i gult, andedrägten var kortare och lynnet,
ack, det goda, det vänliga lynnet! -- -- -- Hon talade
så mycket om sina farhågor, att det ej kunde annat än
fördystra sinnet hos den, hvilken så som assessorn
älskade sin egen person samt verlden och de ting
som i verlden äro. Hon försäkrade läkaren, emellan
fyra ögon, att litet förströelse, liten omvexling
af vistelseort och föremål skulle vara Futtenfelt af
större nytta än allting annat, och så fick hon göra
bekantskap med badorterna om somrarne. Assessorn
prutade väl emot i början, vid tanken på huru det
skulle "klämma efter kassan", men sedan frun försäkrat
läkaren, att han omöjligen skulle kunna trifvas på
egen hand och att i sådan händelse hela den åsyftade
förbättringen skulle förfelas, ordinerade han, för
alla eventualiteter, att hon skulle medfölja.

Ingen man kan trognare åtföljas af sin hustru, än assessor 
Futtenfelt af sin. Se, der kommer hon vid hans arm!
De styra sin kosa -- -- -- hvart? -- -- -- Vi antaga att
de äro i Strömstad och begifva sig till Laholmen. De
sätta sig afsides på en soffa, som endast rymmer
tvänne. Der kommer en gumma med en korg bigarrå på
armen. Assessorn är en vurm af bigarrå. Medan han är i
farten att köpa ett qvarter och prutar på en skilling,
får assessorskan ögat på en bekant här och en der, hon
vinkar dem till sig, och gumman, som ser folk nalkas,
dröjer, i hopp om ökad afsättning. "Äro bigarråerne
goda, min gubbe lilla?" frågar frun.

"Nej, sura och omogna", och assessorn ger sig till att grina.

"Vi måste ändå känna på dem. Gif hit ett halfstop,
gumma lilla! Jag tror jag har en ren näsduk att taga
dem i. Ack jag har tvänne!" utropade hon i det hon
sticker handen i fickan. (Det är en försigtighet af
henne att förse sig väl i det afseendet då hon går
ut.) "Gif mig då tvänne! Se så mina damer", fortfar
hon och vänder sig till de tillvinkade. "Det är min
gubbe, som bjuder. Han beklagar att bären icke äro
bättre, men det är ej hans fel. Är det icke så." 

"Jo visst, jo visst!" stånkar assessorn. 

"Och nu, mina
damer, skola vi sätta oss der borta på gräsplanen och
försöka våra sura bigarråer (hvilka inom parentes
syntes utmärkt väl mogna), om jag törs lemna dig 
ensam utan att du låter enlevera dig, min engel?"
tillägger hon, vändande sig till sin man. Denne ler
välbehagligt.

"Jag skall nog ha ögonen öppna om någon vågar göra
försöket", säger hon, stryker honom om kinden och slår
sig ner i muntert prat med sina unga bekantskaper.

På hemvägen synes väl assessorn litet mulen att börja
med, men frun lägger så vältaligt ut det goda intryck
han gjort på hennes bekanta och det fördelaktiga
uppseende hans respektabla värdighet öfverallt väcker,
att han är helt belåten innan han hinner till sin port.

Assessor Futtenfelt måste gifva åtskilliga middagar
och soupéer under vinterns lopp. Det är ett hårdt
kraf, men hans personliga värdighet och det stora
ornamenterade huset fordrar det. Vi veta att
assessorn älskar sitt anseende och respekterar
verldens pris. Staden måste emellanåt se det lysa
i de höga fönsterna och kaffesystrarne lefva på
magnificenserna, som sqvallret ger dem del af. Detta
är ändå en ersättning; en annan ligger i tanken på
öfverlefvorna. Vid
den vattnas han i munnen från den ena gången till
den andra. För att odeladt få tillgodonjuta dem och
för att icke behöfva stålsätta sig emot sina barns
lystna blickar, äter han helt ensam en timma sednare
än den öfriga familjen, och tror sig ännu frossa på
lemningarne, då han äter uppvärmdt hvad hustrun och
barnen en timma förut ätit nylagadt.

Sålunda går detta äktenskapslif under all fridsamhet
och belåtenhet der, såsom på en palimpsestEtt 
slag sällsynta manuskripter, som man finner
i åtskilliga gamla kloster, på hvilka den äldsta
handskriften är utraderad och en ny, af yngre dato,
infogad.,
man under den i mannens namn framstående skriften:
"Jag är den, som förer spiran!" kan skönja spåren
af hennes: "Under min styrelse!" Hon vet att taga
verlden och sin man sådane de äro. Tråkigt lif ger
tungt humör. Man behöfver vänner, för att skingra
det och all vänskap i vår usla verld sanktioneras
genom mat och dryck. Hon knusslar ej på dessa. Hon
ser att mannen, som icke leder sig sjelf genom
grundsatser och ädelhet, måste ledas af en annan genom
sina svagheter och hon tar den saken om hand. Hvad
mer! Kan en Futtenfelt råka lyckligare ut i sitt val?Lothar.

*



Bomullen.

Ingen naturprodukt, med undantag af det brödgifvande
kornet, äger i våra dagar så stor makt och
betydenhet som bomullen. Den utgör den förnämsta
handelsartikeln hos många nationer, af hvilka
flertalet sysselsätta sig med dess förarbetning,
under det återigen millioner menniskor kläda sig
i dess tillverkningar. Orsaken till den stora roll
bomullen spelar är dess billiga pris, och spärrningen
af Nordamerikas sydstater, som lemnade största massan
af detta alster till marknaden, har först gifvit oss
ett riktigt begrepp om det inflytande, den utöfvar på
den europeiska verlden. Inbördes kriget på andra sidan
oceanen åstadkom en kolossal återverkan på de å andra
sidan belägna länder genom bomullens uteblifvande, och
om äfven utsigt är för handen, att Englands ostindiska
besittningar skola anstränga sig i oerhörd mån för
att öfversända storartade bomullsqvantiteter till
den europeiska marknaden, så blir det stora afståndet
och den tills dato ännu icke efter sådan måttstock
bedrifna kulturen allt framgent ett väldigt hinder
för en hastig ersättning af den amerikanska bomullen.

Bomullen räknas till malvaväxterna -- kattost -- och
utgöres af de ulliga trådarne hos några plantarter,
hvilka trifvas endast i de varma länderna. Bomullens
moderplanta är det i Ost- och Westindien växande
bomullsträdet (Bombax), hvaraf fyra arter gifvas,
nemligen Bombox gossypium med rödaktig, Bombax
globosum med rödgul, Bombax heptaphyllum med
smutshvit och Bombax pentandrum med brunaktig
bomull. Dessa träd, hvilka uppnå en höjd af 15 till
20 fot, hafva en storlek som våra ekar och blad
som våra lindar. Långt bättre bomull lemnar likväl
bomullsbusken (Gossypium), hvaraf flera arter finnas;
den bekantaste är Gossypium herbaceum. Denna växt
har en höjd af 3 fot och utgrenar sig i form af en
buske. Bladen äro femflikiga, flikarne runda och
taggiga. Denna plantas hemort är otvifvelaktigt
Egypten och Ostindien. Den odlas dock med fördel i
sydliga Europa och framför allt i Amerikas tropiska
länder och Sydstaterna. Bomullsbusken trifs bäst i
stenbunden, mager och förut uppbrukad jordmån samt
tarfvar föga väta. Fröen nedläggas i jorden i Maj och
Juni månader på ett afstånd från hvarandra af 4 fot
och buskarne stubbas ofta, på det att de icke må växa
för starkt. När fröhusen spricka, afplockas de straxt,
ty om man läte dem sitta qvar, skulle ullen af den
starka solglöden blifva alldeles grå eller bortföras
af vinden. Busken brytes derefter kort öfver marken,
hvarpå den drifver nya skott. Detta sker tre gånger på
året. Bomullen skiljes från fröen antingen med handen
eller en maskin, som består af två öfver hvarandra
liggande, genom hjulverk förenade och af vindspel
drifna cylindrar. Hvarje fröhus innehåller sex korn,
af vickers storlek. I Indien verkställes detta 
bomullens befriande från öfverflödiga partiklar medelst
ett litet rullhjul, hvilket ett fruntimmer med
tillhjelp af tårna rullar fram och åter på en
glatt sten. I orienten packas bomullen i balar,
i Amerika deremot i stora säckar, sedan den först
blifvit lindrigt fuktad. Förfarandet vid bomullens
inlastning på ångbåtarne, enligt bruket i Amerika,
är så egendomligt, att vi tro oss göra våra läsare
ett nöje om vi här redogöra för detsamma. Vi låta ett
åsyna vittne tala: "Då jag kom på däck, bemärkte jag
att man manövrerade vårt fartyg på ett högst eget
sätt. Vi färdades nämligen helt nära stranden, som
var planterad med träd och buskar, hvilkas grenar
till en del hängde ned i vattnet och afbrötos af
våra tåg och de på fartyget befintliga utskjutande
föremålen. Snart anlände vi till en del af floden,
som var begränsad af skogbevuxna kullar och på
hvilkas från träd fria ställen negrerna sågos ligga
försänkta i sömnens armar. På en sådan plats stod
ett skjul, som sträckte sig från vattenytan till
kullens spets. Plantören, hvars plantage låg på
berget ofvanför, hade uppfunnit ett mycket enkelt
medel att underlätta varubalarnes transport från
sina magasiner till skeppen ner på floden. Han hade
nämligen af långa träplankor låtit uppresa ett slags
skjul af cirka 350 fots längd och 5 fots bredd, lägga
tak deröfver samt uppföra ett slags rutschbana af
timmerstockar; på sidorna voro dessutom skansverk
anbragta, att icke de nedhissade balarne måtte
lida någon skada eller annars uppehållas. Parallelt
med denna bana låg en trappa, som lemnade en beqväm
uppgång till plantaget. Vårt fartyg var nu helt nära
ofvannämnda rutschbana, matroserna lade ut en bred
planka mellan dem bägge, och nu begynte balarnes
nedfirande med beundransvärd snabbhet och larmande
buller. Våra matroser hade intet annat att göra,
än att med båtshakar föra undan de redan nedkomna
balarne, för att sålunda skaffa plats för andra. En
plantagen tillhörig uppsyningsman noterade under
tiden antalet af de inlastade balarne."

Den bästa bomullen är silkeslen, fin, fast och så hvit
som möjligt. Stora försigtighetsmått måste iakttagas
under sjötransporten, att den ej råkar ut för väta,
ty deraf försämras den utomordentligt. De åtskilliga
bomullssorterna bära sitt namn af de länder, der de
odlas. Den ostindiska eller moderbomullen -- om vi
så få kalla den, då Indien, efter Herodots uppgift,
är dess egentliga fosterland -- kommer från Ostindien
med inberäknande af öarne Bourbon, Isle de France
och Philippinerna. Den bengaliska och siamesiska är
bäst renommerad; äfven China producerar förträfflig
bomull och väfver deraf sina sköna nankinstyger,
men utskeppar ingenting af alstret till andra
länder. Äfvenså förbrukas den persiska nästan
uteslutande inom landet. Den levantiska eller korta
bomullen kommer från Turkiet, och 
bär efter produktionsorten namn af cyprisk, smyrnsk, syrisk, 
macedonisk och egyptisk.  Af dessa arter är den från 
Cypern den mest värderade.  Bland de europeiska sorterna vilja 
vi nämna den maltesiska, sicilianska, den neapolitanska och 
den spanska.  Den nordamerikanska bomullen kommer från 
Georgien, Alabama, Tenessee, Karolina och Florida, och är 
mycket eftersökt; den sydamerikanska från Guadeloupe, 
nederländska och engelska besittningarne, Brasilien och 
Westindien.  Amerika är obestridligt till denna dag det land som 
frambringar den största qvantiteten bomull.  Förenta Staterna 
levererade från 1849 till 1854, efter en ungefärlig beräkning, 
2,731,980 balar årligen, och från 1854 till 1862 
3,256,245 balar.  År 1859 gick bomullsskörden upp till 
4,675,770 balar.  Ostindien producerar 3000 millioner 
skålpund, och China ungefär lika mycket.  Amerika har således 
för det närvarande öfvervigten på sin sida.  Försök hafva 
blifvit gjorda att genom inhemska växter göra bomullen 
umbärlig, men detta har städse misslyckats.

*




Ett patenteradt spöke.
Skizz ur Londoner-verlden.



Hvad skall det blifva utaf våra amsagor, utaf de älskliga 
féhistorierna och “busen“, med hvilka man vill skrämma 
barn?  Hvad skall det blifva utaf allt detta, när konsten att 
skrämma blir så försvårad som i våra dagar är fallet?  Medan 
gamla gummor, ja till och med tänkande folk ännu tro på 
möjligheten att kyrkogårdarne utlemna den döda publikens 
spöken, äro tolfåriga pojkbytingar nog förmätne -- åtminstone 
i London -- att förklara allt detta vara synvilla och optiska 
reflexioner, det har ju professor Pepper, spökfabrikanten, 
tydligt och klart utlagt för dem.  Som en äkta Albions son, 
begåfvad med den hans race egendomliga praktiska instinkten, 
insåg han, att han med dylika lekar och effekter råkat på ett 
lyckligt fält, som förträffligt läte realisera sig till kapitaler, och 
så kom han, vid sina vidare experimenter, till andeciterandet 
på naturlig väg, såsom på ett oförlikneligt och ännu jungfruligt 
medel att göra shillingar och pound.

Emellertid skulle den första skådeplatsen för hans 
andeverksamhet ej blifva hemorten London, utan Paris.  Först sedan 
han här på Châletets-platsen försatt hela, halfva och fjerdedels-verlden 
i rysningar och förtjusning, ångade han öfver kanalen 
tillbaka och uppsatte i fäderneslandet sin trollbod, för att der, 
med sin under tiden betydligt förbättrade och tillökta 
uppfinning, (egentligen en skicklig kombination af förra uppfinningar) 
uppträda för en ännu större och liberalare publik.

I London, hvarest intet sträfvande, som visar någon 
materiel framgång, kan dyka upp, utan att genast andra springa 
kapp efter samma mål, uppstodo för vår andebesvärjare i andra 
visa män fort medtäflare och alla möjliga konkurrens-spöken; 
men Pepper tappade för sådane medspekulanter på skuggrikets 
värdiga invånare ej modet.  Snart hade han funnit hvad 
som för det första uteslöt all konkurrens: han inlemnade en 
ansökan om -- patent, skämt åsido, om ett patent på sina 
spöken, och den britiske justitiministern, den högärevördige 
lordkanslern af England gaf vid kanslirättens högtidliga 
sittning verkligen Peppers andar det stora patentsigillet.  “Ett 
patenteradt spöke!“  Tanken är sublim i sitt slag och ensamt 
idéen var mäktig nog att göra den genialiske upphofsmannen 
till ett fenomen af Londoner-verlden.

Vi vilja besöka andeskådeplatsen. Bänkarne äro
upptagne, hufvud vid hufvud, af gammal och ung,
af stora och små. Just nu strålade gasljus på
alla de nyfiknes anleten, då faller den nattliga
skymningen öfver rummet, genomkorsad blott af dessa
skarpa ljusstrålar, som falla ifrån den i små ljusa
qvadrater utskurna bakgrunden, som visar det inre af
en medelålders kyrka, altaren och sarkofager af sten,
medan en riddare vid midnattstimman, som just nu slår
sina tolf dofva slag, med draget svärd gör sin fan-
och vapenvakt, för att visa sig värdig de första
sporrarne. Alla möjliga de dödas andar sätta hans mod
på prof; de presentera sig i munkdrägt, i guldprydda
kläder, eller som förföriskt sköna adelsfröknar. Men
vår hjelte förblifver ståndaktig. Afböjande utsträcker
han handen efter de hemska synerna och -- en rysning
genomfar oss, vi se, huru fingrarne gripa igenom de
varelselösa gestalterna, se, att vi således hafva
framför oss äkta kroppslösa spöken. Med mycken
oengelsk stolthet emotstår han till och med en
verklig, röd börs, uti hvilken klinga verkliga
guldmynt, som af skugghanden melodiskt skakas för
honom. Sedan sluter sig det lilla tittskåpshålet i
bakgrunden och riddare och andar hafva som doft och
luft försvunnit till intet.

I mellanakten låter den ärade publiken på det
angenämaste sätt afkyla sig af ett norskt islandskap,
jemte regnbågefärgadt norrsken och nedstiger derefter
vid professor Peppers hand i andanom på hafsbottnen,
der den är djupast. Här komma vi uti hafsvargarnes,
salamandrarnes och hajfiskarnes, dessa hafshyänor
med förskräckliga tänder, boningar. Guldstörar,
förmodligen rika på spök-caviar, och silfversimpor
gå här om hvarandra, af en korpulens, som gör dem
odugliga till rum-aquarier. Det är allt spöken,
och huru vått allt ser ut -- skulle en Berlinare
säga. Vi känna hafstångslukten och se dagen skimra
genom vattnet. Blott en skeppsköl kastar sin skugga
i djupet och vid ett tåg sänkes en dykareklocka ned
midt ibland en samling af té- och guldstoftlådor,
som hafva tillhört ett längesedan glömdt vrak. Nu
stiger dykaren ut med ledighet, förande slangen
vid munnen, och börjar sitt arbete; han släpar den
ena lådan efter den andra i klockan, och skall just
begifva sig på återvägen, då ur en rörbuske en broder
sjöman, som der på det stilla hafvet gått förlorad,
dyker opp. Det ser ut som om det gamla matroslynnet
blifvit qvar i spöket. Han skakar icke blott kamratens
händer och meddelar honom huru han skall kunna
bemäktiga sig skatterna, utan bjuder honom äfven på en
konstnjutning, likaså bra, som den någonsin ombord på
ett linieskepp fägnat det lustiga, gamla England. Han
utför nämligen för honom hornpipedansen, och då
någon orkester ej är till hands, spelar en liten
hafsdjefvul, med skickligheten af en af öfververlden
prisad virtuos, på en spökviolin i stumma toner med
en spökstråke. Derefter -- vips! -- har alltsammans
försvunnit, fort som tanken! Vi äro åter på det torra,
och gick det förut ned i djupet, så stå vi nu på
spetsen af Brocken, under oss Harzdalarne, framför
oss de öde klippor, der Tysklands isländska mossté
växer och dit Mephistopheles till Valborgsmessafton
ifrån alla håll och kanter hvisslar ihop hexorna,
som komma ridande på bockar och qvastskaft. Här är
det som Brockenspöket gör oss sin uppvaktning och
det i två gestalter, som i kostym på håret liknar
vandrande qväkare.

Sedan gästgifvaren ur andeverlden, professor Pepper,
som hittills i kött och blod och svart frack stått
framför oss som förklarare och ressällskap igenom
alla fyra elementerna slutligen sjelf förflygtigats
till ett sju tums högt fantom och efter musikens takt
hopkrympande till blott en aning af honom sjelf, med
sina dvärghänder till publiken vinkat de vänligaste
helsningar, faller slöjan ifrån lamporna och alla
befinna sig åter i öfververldens belysning.

Huru går det till? -- Säg mig för Guds skull huru
det tillgår! -- Spegling skall det vara -- säga de --
det förstår jag ej. Det var något och det var åter
intet. Spöket gick ju alldeles kroppslöst igenom alla
föremål, eller snarare alla föremål gingo igenom
spöket. Huru kommer det sig? Hvad betyder det? och
huru sker det?

Läsaren har troligen redan framställt dylika frågor,
förmodanden och inkast, som vi på hemvägen. Vi skola
derföre i all korthet ställa bredvid hvarandra de
högst enkla syners lagar, som vid det Pepperska
spöket användes med så utmärkt förvillande verkan,
för att derigenom förklara den optiska apparaten.

För det första: om man beser sig i en vanlig spegel,
så ser man sin bild ej i ytan af glaset, utan det
ser ut som om vårt ansigte stode bakom spegeln,
och det precist så långt bakom, som det verkligen
befinner sig framför spegelytan. Det är fallet hos
alla spegelbilder. Kunna vi t. ex. på ett afstånd af
åtta tum tydligt läsa en skrift, så måste vi, om vi
hålla den bredvid våra ögon, för att noga känna igen
den i spegeln, närma oss densamma fyra tum.

För det andra behöfva vi, för att observera
speglingssyner, alldeles icke några metallplåtar
eller glasskifvor, som förmedelst amalgam blifvit
ogenomskinliga, utan vi kunna rifva utaf belägget på
våra speglar och skola likväl, fastän svagare, erhålla
bilderna af de framför dem liggande föremålen, 
reflekterade. Af det ljus som faller på en blankpolerad
glasskifva, går blott en del igenom densamma, den
andra delen återkastas och det är just denna som
frambringar speglingen. Detta kan man observera på
en fönsterruta och så mycket tydligare, om en mörk
vägg befinnes bakom densamma och vi i något sned
riktning se derpå. Vi se då hvad som föregår ute,
men på samma gång igenom det genomskinliga glaset
föremålen inne uti rummet, det yttre i spegelbilden,
det inre i verkligheten.

Och hela Pepperska trolleriet består ej utaf
något annat än af en sådan, skickligt anbringad,
genomskinlig glasskifva.

Scenen nemligen, på hvilken andesynerna skola
framkallas, har en särskild inrättning. Den består
icke af ett framlöpande podium, utan är på ett ställe
afbruten af en falldörrslik öppning, som för i ett
nedre rum. Men för publiken är denna öppning förtäckt,
genom något skickligt arrangement, förmedelst
stycken, som ställas framför den, en upphöjning,
lågt buskverk eller dylikt. Bakom denna öppning och
alldeles vid randen af densamma, höjer sig en stor,
finpolerad och genomskinlig spegelplåt, hvars kanter,
ramar eller fogar, om den ej är i ett stycke, äfven
döljas af guirlander eller dylikt. Glasplåten är
med den öfre kanten lutad något framåt, så att just
det nedra förtäckta rummet speglar sig deri och man
ifrån åskådareplatsen derpå ser det som föregår i den
nedra öppningen. Men dessutom förtäcker den, för sin
genomskinlighets skull intet af det som befinner sig
bakom den, ja, publiken märker till och med ingenting
deraf, om arrangementet är någorlunda skickligt,
då ljusskenet på scenen och i åskådarerummet, så
länge skifvan är uppställd, mycket dämpas.

I det nedre förborgade rummet spelar anden. En
skådespelare med kött och ben och i nödig spökkostym
spelar der precist så, som det skall synas uppe. Honom
och hans rörelser se åskådarne i spegelskifvan; men
då de om denna, för sin genomskinlighets skull, ej
hafva någon aning, så tänka de ej på, att tillskrifva
synen en så enkel orsak.

På det nu bilden må framstå tydligt, belyses
andespelaren särdeles skarpt; äfvenså, på det att den
må synas ensam och ej med hela den nedra apparaten,
så beklädes väggen, vid hvilken skådespelaren dernere
stödjer sig, -- ty han måste intaga samma sneda läge
som spegelplåten, -- golfvet på hvilket han går,
kort, allt hvad som finnes utom honom i det nedre
rummet, med ett svart ej lysande tyg, sammet eller
dylikt. Genom denna mörka bakgrund framstår hans
belysta gestalt klar och derigenom synes den äfven
i spegeln fri.

För att förhöja synvillan, är ljuskällan (Drummondskt
kalkljus, eller några stora astral-lampor,
som genom framför dem ställda kulörta glas gifva
kulört sken) så inrättad, att den ömsom förstärkes
eller försvagas. Synen uppträder derigenom antingen
plötsligt eller får först småningom kontur och färg;
äfven kan den genom småningom försvagad belysning
långsamt upplösa sig, eller genom förmörkelse
plötsligt försvinna.

En hastig belysning af den öfre scenen och
åskådarerummet för oss då plötsligt tillbaka i
verkligheten och innan 
det förbluffade ögat åter kan samla sig har en scenförändring 
föregått, spegelskifvan och anderiket blifvit genom en särskild 
ledning sänkte eller uppdragne.  Vi se skådespelaren skrida 
öfver det nu förtäckta nedre rummet och ingenting påminner 
oss mera om det sätt, hvarpå synen framkallades.

Är den dertill nödiga apparaten väl inrättad, spegelskifvan 
stor och belysningen i hela teatern så ordnad, att spegelskifvan 
ej genom oafsigtliga reflexer kan förråda sig, så finnes 
ej något mer passande medel att förvilla till och med 
den med förloppet förtrogne.  Synvillan är så mycket 
effektfullare, som den besvurne anden af ingenting låter hindra sig 
i sina rörelser.  Hvarken klippor eller möbler uppehålla 
honom; han går igenom buskarnes grenar och bladen röra sig ej. 

Enligt spegelbildernas natur, se alla åskådarne synen på 
samma ställe i bakgrunden, som ligger så långt bakom 
spegelskifvan, som andespelaren befinner sig framför densamma.  
Skådespelaren på den öfra scenen märker ingenting af spöket, 
ty äfven då han befinner sig bakom glasskifvan, kan han ej 
varseblifva något af spegelbilden.  Derföre är det, emedan 
han måste inrätta sitt spel efter synens rörelser, oundgängligt 
för honom att hafva fullständigt reda på orten, der för 
åskådaren spegelbilden uppträder.  Han vill fly för den sig 
närmande anden och ställer ett bord emellan sig och synen; 
förgäfves, det underbara väsendet låter ej uppehålla sig af 
någon jordisk möbel. Han stöter med sin värja i den klara 
luften, men åskådarne se, huru den genomtränger spökets 
kroppslösa gestalt.

*



Ångkokaren.

Om än vårt århundrade skäligen kan kallas ångans, enär
de uppfinningar, som Watt och Moulton 1769--1785 gjorde
inom ångmaschineriet, egentligen först i 19:de århundradet
kommo till full användning, måste man dock icke förbise, att
ångans kraft och dess inskränktare bruk redan för längesedan
voro särskilda personer bekanta; sålunda skall t. ex. en spansk
sjökapten redan år 1543 i Barcellonas hamn ha förevisat ett
ångfartyg och en italienare 1629 satt skofvelhjul i gång genom
utströmmande ånga, hvarjemte markisen af Worcester 1655
konstruerade en ångmaschin, medelst hvilken han dref en
vattenstråle 40 fot i höjden, äfvensom tyskarne Weidler, Sturm
och Leupold företogo ganska väsentliga förbättringar å de
dittills bekanta ångmaschinerna.

Så är också ångkokaren, snällkokaren, om än sedan
åratal en och annan till namnet bekant, ingalunda ny, ty dess
uppfinnare är professorn i mathematik vid universitetet
Marburg, Dionysius Papin, död 1710. Efter honom bära äfven
ångkokarne namnet Papin’ska pannorne, och att beskrifva detta
köksinventarium, hvarigenom det för en matmoder blifver
möjligt att betydligt förkorta kokningstiden, liksom lokomotiverna
förminska afstånden, skall utgöra föremålet för vår uppsats.

För att blifva allmänt förstådda, måste vi låta en kort
teoretisk afhandling utgöra inledningen.

Vattnets, eller en annan vätskas kokning, är betingadt
genom bildandet af ångor, hvilka på kokkärlets botten
tillkännagifva sig såsom små blåsor, de der stiga upp i ytan, och
genom deras sönderbristande föranleda vattnets starka rörelse.
Men den värmegrad vätskan måste upptaga, innan den kan
bringas i kokning, beror emellertid af det lufttryck,
kokkärlet har att uthärda.

Der, hvarest ett vanligt lufttryck äger rum, alltså i de
allraflesta trakter, är temperaturen hos kokande vatten 80
grader R. (100 gr. Cels.), och högre kan den icke uppdrifvas,
ty de ångor, hvilka i form af sönderspringande blåsor stiga
till ytan, bortföra all den hetta, genom hvilken en högre
värmegrad kunde bilda sig.

Lufttrycket är på mycket höga berg ringare, hvadan
derstädes i otillslutna kärl endast en mindre värmegrad uppnås;
sålunda kan t. ex. vid St. Bernhardsklostret, der det kokande
vattnet blott kan bringas till 73 grader R., oxkött alls icke
kokas mjukt i öppna kärl; på Montblancs ännu högre belägna
topp kokar vattnet redan vid 67 grader R.; i lufttomt rum
behöfves det endast den menskliga handens värme, för att få
detsamma i sjudning. Och hvad följer häraf? Jo, att ju
ringare lufttrycket är, desto mindre värme är nödvändig, för att
bringa en vätska i kokning, samt att ju starkare det
förstnämnda uppträder, desto högre kan temperaturen i kokkärlet
uppbringas.

På denna erfarenhet grundade Papin sitt experiment;
han insåg, att genom den i väl tilltäppta kärl sig utvecklande
ångan ett starkare tryck utöfvas på det som skall kokas,
stegrande sig genom fortfarande upphettning, hvarigenom det
blifver möjligt att frambringa en vida högre temperatur, än som
är fallet med öppna kärl.

Så uppstod ångkokaren, hvilken för längesedan är i bruk
i England och som förtjenar ett allmänt införande.


Ångkokaren är ett jern- eller kopparkärl med ett noga
tillslutande lock af samma metall, och vid det sednare finnes
efter regeln anbringad en säkerhetsventil, som utsläpper den
öfverflödiga ångan samt derigenom förhindrar kärlets
söndersprängande. Fördelen visar sig i besparing af tid och brännmaterial,
äfvensom i den bättre beskaffenheten af det tillagade.

Våra fruntimmer ha med sina vanliga kokkärl inemot tre timmar
nödiga, för att fullkoka oxkött, men i ångkokaren sker detta på
en qvart eller halftimma. Likaså förhåller det sig med grönsaker;
potäter, endast försatte med ringa vatten, äro färdiga på en qvart
och blifva utmärkt välsmakande. Framför allt lyckas
buljong i ångkokare, hvilket också är lätt begripligt, enär i öppna
eller icke väl tilltäppta kärl en stor del af de välsmakande
ämnena förflyga genom skorstenen.

Vid kokning af kött kan borttagandet af det hvita
skummet, som vid vanliga kokprocesser annars förekommer,
härvidlag underlåtas, enär dylika beståndsdelar afsätta sig å
kärlets botten, liksom öfverhufvud kärlets öppnande, under den
tid kokningen är i full gång, måste undvikas. Vidare måste
observeras, att pannorne icke ända upp, utan endast till tre
fjerdedelar af sin höjd fyllas med vatten, på det att
tillräcklig ånga må kunna utveckla sig.

Visar sig jemfördt med det besvär, våra fruntimmer vanligen
måste egna åt färdigkokningen af bordets behof, en betydlig
besparing af brännmaterial, så är denna ännu större, hvad tiden
beträffar, hvilken vinner i värde, ju mera qvinnoarbetet
uppskattas, ty äfven här gör den sanningen sig gällande: “tid är
pengar.“ Huru månget fruntimmer kunde icke hjelpa sin
man i butiken eller annars, om hon icke behöfde tillbringa
hälften af dagen i köket, samt lemna ett rätt vackert bidrag
till familjens underhållskostnad!

Kokningen i ångkokare är för öfrigt icke olika mot den
i vanliga kärl, äfvensom intet särskildt brännmaterial
erfordras eller någon förändring i spis-inrättningen. Det finnes mer
och mindre komplicerade konstruktioner på ångkokare, hvilka
äro utförda i förtennadt eller oförtennadt tackjern, bleck eller
koppar. I förtennadt tackjern (förtenningen af gjutet jern är
ännu en hemlighet) lemnas de endast af en fabrik i
Stuttgart, (nemligen Georg Gutbrod derstädes) med säkerhetsventil
samt tio olika storlekar (från 3 till 20 rdr). Vi meddela här
ofvan bilden på en sådan kokare och anmärka dervid: a b är
grepen, som också kan nedfällas, vid c fästes locket genom
en enkel vridning på kokaren och en vridning i motsatt
riktning tillstädjer lockets aftagande; i den starkt anbringade
bygeln d e befinner sig säkerhetsventilen f, bestående i en 
jernpropp af konisk form, hvilken genom ångans tryckning lyfter
sig något för att utsläppa den öfverflödiga ångan, men sedan
ånyo sänker sig. Kokar sålunda maten fullständigt, är en
betydlig ångtryckning förhanden i pannan, så höjer och
sänker sig denne propp ett par hundra gånger i minuten och
låter en obetydlig qvantitet ånga utströmma. Genom denna
åtgärd har pannans sönderspringande på det enklaste sätt
blifvit förebyggdt och inget särskildt försigtighetsmått är
nödvändigt.

Vi uppmana hvarje matmoder att skaffa sig beskrifne
ångkokare, den der sannolikt kommer att bana sig en väg in i hvarje
kök.

*




Att torka blommor, med bibehållande af naturliga färgen.
En näringsgren för qvinnor.


För omkring tolf år sedan uppfanns först i England af
en tysk kemist ett sätt att torka blommor och bibehålla
deras naturliga färg. Mot hög betalning köpte en fabrikant från
Thüringen hemligheten, sedan i England hundrade qvinnor
derigenom funnit en näringsgren, och sedan dess har han
genom försändning af torkade blommor med naturliga färger
redan blifvit en rik man. Ifrån Bergedorf försändas nu för
tiden stora qvantiteter torkade blommor och buketter öfver
Hamburg till England, Sverige och Ryssland. För att
bibehålla den naturliga färgen på torkade blommor, skall man gå
till väga på följande sätt: Först skaffar man sig en låda med
skjuflock, bottnen borttages och lådan förses omedelbart
under lockfalsen med ett fint ståltrådsnät. Nu tages så
mycket sand, som går i lådan, den sållas och tvättas, hvarefter
man slår den i en kittel, hvaruti den under jemn omröring
upphettas, blandad med 1/2 skålp. stearin på 100 skålp. sand.
Man akte noga deruppå att sanden likmätigt mättas med
stearin. Skola blommorna nu torkas, utan att förlora färgerna,
så förfares på följande sätt. Man sätter lådan med locket
nedtill, slår af den preparerade sanden ungefär en tum tjockt
på nätet, lägger sedan försigtigt in blommorna, hvarvid slås
så mycket sand derpå att blad och grenar förblifva i sin
naturliga hållning och icke ömsesidigt beröra hvarandra, utan
öfverallt äro omgifna med sand. Är lådan fylld, så vänder
man om den och låter den i 48 timmar stå på ett varmt
ställe. Derefter tages locket långsamt utaf, då sanden rinner
igenom nätet uti ett inunder stående käril. Blommorna hafva
på detta sätt behållit de naturliga färgerna och äro ändå helt
och hållet torra. Dessa blommor bilda redan en
handelsartikel, men bäst vore, att genast binda dem till buketter,
kransar etc., hvilket ju alla flickor och fruar hafva valt till ett
älsklingsarbete.

*




Guds styrande hand.
Af Sophie Bolander.


Det var en hemsk Septembernatt. De blytunga molnen
genomkorsades af viggande blixtrar. Det saktade ljudet efter
den ena knallen öfverröstades af en ny. Stormen hven och
slet i trädens kronor. Det knakade i stammarne. Regnet
föll i strömmar och sjön vältrade höga vågor mot stranden.
Hela naturen var i uppror, och liksom stämd till förödelse.
På en ö, vid östra kusten, i en liten koja, bygd utmed
hafsstranden i skygd af några ekar, vakade på sin bädd en fattig
fiskarehustru med ett åtta dagar gammalt barn vid sitt bröst
och trenne äldre (alla flickor) vid sin sida, väntande på sin
man, hvilken på qvällen begifvit sig ut på sjön, för att sätta sina
garn. Barnens skrik och rädsla ökade fasan af den vilda oron
utanför. På bordet vid fönstret hade modren ställt ett tändt
ljus, en ledstjerna för den väntade, och om ett ögonblicks
stillhet inträdde, lyssnade hon med återhållen andedrägt efter
ljudet af de välbekanta stegen, som skulle bebåda hans
ankomst. För hvarje stunds bedragen väntan blef hon oroligare
till sinnes och såg ängsligare på barnen omkring sig. Hon
bad med brinnande böner till Gud om hans räddning, som
var deras och hennes stöd. Nu hördes det ett trefvande på
dörren, såsom ett sökande efter låset. "Gud ske lof här är
han!" utbrast hon och tryckte den späda till sitt bröst. Nu
var all oro borta och barnen glömde sin förskräckelse. "Nu
barn, behöfven j icke gråta mer!" sade modren. "Nu är
pappa hemma, och har vår Herre hjelpt honom igenom detta
vädret, är det ingen fara för oss."

Trefvandet fortfor.

"Kom då in, Anders! Hvad gör du derute? Jag räds
Gud hjelpe mig, du glömt hvar låset sitter eller är det
något med dig? Gå upp Gunla och släpp in far din!"

Och Gunla lydde. Det var en liten åtta-årig flicka med
pigga ögon och lifligt humör.

"Hu, nej! De' ä' inte far!" skrek hon till, vid det hon
öppnade dörren och tog ett skutt tillbaka i sängen.

Ett mörkt ansigte stack in genom den öppnade dörren
och en karl visade sig med en pistol i ena handen, hvilken han
höll lyftad såsom för att trycka af, under det han kastade
sina blickar rundt omkring i stugan. Då intet motstånd mötte
honom och han fann sig ej hafva något att frukta, gömde
han det mordiska vapnet, steg in och lossade från sin rygg
en börda, som vid första påseende liknade en rensel, nedlade
den på golfvet och ilade hastigt ut igen i nattens brusande
storm. Intet ord hade vexlats emellan honom och stugans
invånare. Han hade synts och försvunnit som en
uppenbarelse, och den arma fiskarehustrun skulle kunnat taga allt
som en dröm under en orolig slummer, hade hon icke haft
en behållning i verkligheten qvar, hvilken snart tillkännagaf
sin beskaffenhet genom ett läte, som hade en omisskänlig
likhet med skriket af ett barn.

"Ack!" ropade Gunla och glömde än en gång sin rädsla.
"Nu ska' ni få se, mor, att vi fått oss en pojke! Ja, mor,
jag spår att det är en pojke, för han skriker alldeles som
grannas Petter. Ack, så roligt då far kommer hem!"

Men modren delade alldeles icke detta tycke. Med fyra
omkring sig förut, tyckte hon sig hafva nog både af
omsorger och bekymmer.

"Jo, det vore just roligt! Men jag är rädd, Gud hjelpe
mig, att du har rätt. Kan du inte springa efter karlen med
pojken? Men nej! Det Herrans vädret och skjutebössan
sedan! Rör dig icke ur fläcken!"

Men Gunla var redan ur sängen och satt på golfvet, för
att undersöka den misstänkta nederlagsvaran. "Nej mor!"
ropade hon vid det hon uppsurrade emballaget, som
utgjordes af en grof och bastant sjömansrock. "Så stor han är!
Han kan både stå och gå. Aldrig såg jag maken!"

Den sjuka modren reste sig upp i sängen och såg en
liten ljuslockig pilt sträcka sina små armar åt Gunla. I
detsamma inträdde fadren och helsades af flickan med dessa ord:
"Far, nu ha de varit här med en pojke."

"De ha väl så f-- heller! Men hvad är det för en
byting? Och Anders spärrade upp sina af vinden röda och
svullnade ögon.

"Det är vår! Nu behöfva vi icke sörja för vi bara hafva
flickor, far. Det var en karl här och gaf oss honom."

"En karl? Ä' flickan galen, mor?"

"Vicke våt! Uss! Vicke våt!" sade gossen, skakande
sina små fötter och sträckte armarne mot Gunla såsom för
att bli lyftad upp från golfvet.

Anders märkte nu att det af hans drypande kläder
uppkommit en flod, som sträckte sitt lopp långt fram
på golfvet ända till den plats der barnet stod. "Vore
du min, skulle jag nog lära dig att inte pjunka för
våta fötter. Men ännu en gång, mor, hvarifrån kommer
pojkbytingen?"

Modren berättade hvad som händt.

"Jaså", sade Anders då hon slutat, "vår Herre tyckte
väl att vi inte hade nog många förut."

"Och det säger du som vore det ingenting att kläda
och föda en till."

"Vicke äta, Vicke mat!" sade barnet.

"Der ha vi det! Äta och mat, och aldrig annat. Du
får laga att vi få pojken på socknen, ty vi kunna
inte behålla honom."

"Ja, ja, mor, ska' så, ska' så! Men inte kan vi
skicka honom på socknen i qväll, och mat måste han
ha. Jag känner jag, hvad en tom mage kräfver." Och
den hederlige fiskaren tog fram ur skåpet hvad bäst
der fanns af Guds gåfvor, tog den enda skorpan som
huset hade, bröt den i en skål mjölk, satte gossen på
sitt knä, (sedan han först utbytt den våta tröjan mot
en torr) och matade honom, mellan det han sjelf åt.

Gossen var ett vackert och frodigt barn af, som det
syntes, omkring två års ålder. Hans händer voro
fina och hans klädedrägt, ehuru smutsad och illa
medfaren, visade dock till stoff och snitt, att den
ursprungligen tillhört ett barn ur de bättre lottade
klasserna; men om från början var honom svårare att
utröna, enär han ej förmådde att besvara de frågor
man ställde till honom, eller lemna några upplysningar
till sin föregående historia. Emellertid lät han sig
väl smaka den måltid, som han på Anders knä intog,
och blef, tack vare den vänskapsförbindande makt som
mat och dryck har med sig, så förtrolig med sin värd,
att han tog en ostbit ur hans hand och stack i sin
egen mun. Anders log och lät honom göra det.

Då de slutat äta tog Anders gossen vid handen,
förde honom fram till hustruns säng och sade:
"Kära Karin, ingen af våra barn har sofvit sin
första natt i denna verlden utan att vi sagt ett:
"Gud välsigne!" öfver dem. Låtom oss göra detsamma
med detta barn, som Herran så underligt skickat oss,
innan det för första gången somnar i vår stuga!

"Gud välsigne dig, barn, om du dermed kan vara
hulpen! Men det säger jag dig, Anders", tillade hon
omedelbarligen och vände sig till mannen -- att pojken
får inte stanna här. På socknen ska' han eller ..."

"Ja, ja, ja! Mor ska' få sin vilja fram!" lugnade
Anders, klädde med egen hand af gossen och lade honom
i den lilla bädd, som Gunla tillredt på en kista.

Hvarken mannen eller hustrun kunde somna på mycket
länge, sysselsättande sig med gissningar öfver
den lille objudne gästen, hvilken af den sednare
ovilkorligen dömdes att sändas på socknen. När
morgondagen kom, var hennes första påminnelse till
Anders att ro till fastlandet, gå till pastorn och
"ställa om saken." Men Anders hade förhinder. Han
skulle ut och vittja näten, lägga långref, m. m. och
hemkom icke förr än på aftonen, då det var för sent
att ge sig ut och komma till prestgården. Deremot
tog han gossen med sig i sin båt, rodde honom ut åt
viken, lät honom se små fiskarne slå i vattenbrynet
och plockade neckrosor och långa gröna vass-strå åt
honom att leka med. Det fordras icke mycket för att
fästa ett barns tillgifvenhet, och gossens gaf sig
ganska snart tillkänna. Han lekte helt förtroligt
med Anders, medan denne hvilade på årorna, ruskade
honom i det rödaktiga kindskägget och tog slutligen
af honom sydvesten och kastade den i sjön.

"Hvad gör du fnasker?" röt Anders med en allvarsammare
min än den lilles uppsluppna glädje tålde vid. Hans
löje byttes i tårar och han sade under det han
sträckte sina små armar mot Anders: "Låt Vicke! Inte
ond på Vicke!"

"Gud välsigne dig, tjufunge! Kastade du mig sjelf i
sjön kunde jag inte bli ond på dig. Se så", tillade
han och fiskade upp sydvesten, "det är inte första
gången den dricker vatten, ska' du tro! Pappa Anders
ä' inte ond fast han brummar, det skall jag lära dig.
Var nu tyst bara, ska'
vi plocka mer vass och rosor. Säg, ska' vi det?"

Och barnet blef åter gladt, och den hederlige
fiskaren icke mindre, och efter den stunden förstodo
de hvarandra så väl, att emellan dem blef en ständig
vänskap rådande.

*

"Nå Anders", sade hustrun till mannen vid hans
återkomst. "I morgon ämnar du dig väl till prosten
för att bli af med gossen?"

"Tror du det? Jag har annat att göra i morgon. Ska'
jag låta fisken ligga och dö i sumparne, eller vill
du kanske fara till staden i mitt ställe och försälja
den, på det vi må bli af med det stackars barnet en
dag förr?"

"Jo, jag ser så ut! Men du fick väl inte så mycken
fisk, att den inte kan lefva i sumparne öfver en dag?"

"Uj, mor! Du skulle bara se så'n fångst! Jag trodde
det skulle gått till fanders i det Herrans vädret
med både garnen och hela skjutsen, men i det stället
var noten full, så den kunde brista. Det var just
en välsignelse; och hvem vet om det inte var barnet
som drog den till huset?"

"Hvad det angår, ha vi fyra egna, som kunna dra'
honom förutan! Men i morgon måste du väl göra allvar
af saken."

"Ja, ja, mor!" tröstade Anders, men han tänkte:
"kommer dag, kommer råd" och lemnade gossen till
Gunla, hvarpå han gick till hvila utan att vidare
yttra ett ord, till förargelse för sin hustru.

Och öfvermorgonen kom med ett väder så gynnsamt för
fisket att allt annat måste vika för det. Blef det
så beslutadt, att han skulle vänta till söndagen,
då han skulle bege sig till kyrkan och anmäla saken
hos pastorn. Men Anders led af de obotfärdiges
förhinder. Hvarje dag han uppsköt ärendet, blef det
honom svårare att sätta det i verkställighet, och när
söndagen kom, försof han sig efter veckans strapatser,
så att det ej blef någon kyrkofärd af.

"Kära hustru!" sade han, när denna i sin ekonomiska
klokhet förgrymmade sig öfver hans uraktlåtenhet,
"hvem vet hvad Herran vill tillskynda oss genom det
barnet? Hvad vi göra en af dessa små, är som gjorde
vi honom sjelf det. Vi hafva sjelfva barn, och hvad
vi så, torde de få uppskära; låtom oss derför laga så,
att det blir en välsignelsens frukt!"

"Jag tror, Gud hjelpe mig, att du vill behålla gossen
för alltid."

"Ja, mor, för att säga dagsens rena sanning, så är
just det, hvad jag vill. Pojken är duktig och intill
dess du ställer mig en lika kry på benen, så låtom oss
räkna honom som vår. Nog skall han finna det bättre
här än att gå på socknen. Kom hit fnasker!" ropade
han till gossen och lade honom i hustruns famn. "Har
du hjerta att kasta ut honom så gör det; men inte
vill jag ha skulden derför på mitt samvete."

Gossen slog sina små armar om hennes hals och sade:
"Inte kasta bort Vicke! Vicke inte bort!"

"Nå så bli då! Vi få väl jemka så maten räcker till
dig också, efter far så vill ha det! Vill du äta med
oss medan vi hafva att äta, får du också svälta med
oss när vi intet hafva. Vi kunna icke göra för dig
mera än dela hvad vi hafva."

"Gud signe mor! Qvinna hela da'n!" sade Anders och
klappade sin hustru, under det hon med en moders ömhet
i sin blick smekte gossen, som vänligt kraflade på
hennes knä.

*

Åtta år härefter inträffade åter en natt med
åska, storm och regn; lik den vi i början af denna
berättelse omtalat, då en af de på Tyskland gående
ångfartygen plöjde Östersjöns vredgade vågor. Alla
passagerarne voro vakna. Fruntimren qvidde i sina
hytter, fruktande i hvarje minut att det knakande
fartyget skulle träffas af blixtens eld eller slukas
af det böljande hafvet. Männen åter, lade starkare
band på sina känslor, men blekheten på deras anleten
förrådde hos mången dödsångesten i hjertat. Ovädret
tilltog, och snart såg man 
alla, qvinnor, barn och män, om hvarandra i salongerna
och i gångarne. De som hade en make, en far eller
bror, sökte honom, för att i hans famn eller vid hans
hand gå den hotande döden till möte. Förfäran eller
förtviflan stämplade allas ansigten. Bland dessa
fasans och farans offer syntes en man med stilla,
lugn fysionomi. Det var icke liknöjdheten som gömde
sig under lugnet, det var en djup, tärande smärta, som
tycktes hvarken lemna rum för hopp eller fruktan. Han
gick som en tröstens engel bland de olyckliga. Framför
andra var han till hands. Hvar han såg ett ensamt, åt
sig sjelf öfverlemnadt fruntimmer, erbjöd han henne
sin tjenst, i hvad den kunde vara henne af nöden,
eller lugnade henne genom tron på den makt, som bjuder
öfver hafvet och stormen, och icke låter, utan med sin
vilja, en sparf falla till jorden. Ett fruntimmer,
som under denna allmänna förvirring satt stum, blek
och orörlig med tvänne barn slutna i sina armar,
i en halföppen hytt, fästade vid förbigåendet hans
uppmärksamhet. Faran upphäfver alla af konvenansen,
diktade formaliteter, och utan att bekymra sig om
sådane närmade han sig henne och frågade om han i
något afseende kunde vara henne till bistånd?

"Ack, min herre", sade hon, "har ni någonsin älskat
med en faders hjerta?"

Den tillfrågade suckade, i stället att svara.

"Vi skola förgås, det är icke möjligt annat! Säkert
skola de rädda sig, som kunna det, men vi,
jag och mina barn, hvad kunna vi i en sådan
belägenhet? ... Ack herre, rädda barnen om det blir
er möjligt! Rädda dem åt deras fader! Han skulle icke
kunna bära förlusten af, på en gång, dem och mig."

"Nej mamma! Utan dig icke oss!" ropade de begge och
slöto sig hårdare intill henne, såsom för att icke
skiljas från henne.

"Himlen skall belöna er och edra barn ..." sade
modern snyftande.

"Rör ej vid detta blödande sår! Tvinga mig icke att
anklaga himlens hårdhet!" afbröt mannen med synbar
rörelse, "jag lofvar på min heder och mitt samvete
att använda mina yttersta bemödanden för att uppfylla
er bön, ifall, hvilket jag dock hoppas, faran icke
måtte bli så stor, som man fruktar."

"Gud välsigne er! Jag vågar icke säga mera", sade
fruntimret och tryckte hans hand i sina.

Mannen smekte mildt de små barnen.

"Ni älskar barn?" frågade fruntimret.

"Obeskrifligt, min fru! Förlusten deraf låter oss
kanske känna vår ömhet större än under sjelfva
ägandet, utan fruktan för mistningen."

"Jag anar nu hvilka lidanden ni måste erfarit, och
jag ber er förlåta att jag nyss i okunnighet derom,
upprifvit sår, hvilka borde skonas."

"Ni är långt ifrån att ana hela bitterheten af en
förlust sådan som min, en förlust, hvilken förbytt
det lyckligaste äktenskap till en fortfarande kamp
mot sorgen och saknaden."

Nu nedträdde kaptenen till passagerarne, lugnade
dem med den tröstande underrättelsen att ovädret
stillnade, himlen ljusnade och fartyget befann sig i
ett vatten utan skär eller grund; att således inga
rimliga skäl till fruktan förefunnos, ehuruväl
fartygets rörelser ännu torde komma att kännas
våldsamma och störande för de mindre sjövane.

Detta budskap verkade tillfredsställande. Alla
ansigten klarnade och alla sinnen ljusnade. En
och hvar började draga sig ur den tumultariska
villervallan och återtaga sina förut innehafda hytter,
för att der söka den afbrutna hvilan. Då mannen
lemnade den nu lugnade modren sade hon: "Tack, ädle
herre, för hvad ni gjort en förtviflad moder! Om ett
menskligt hjertas bön har någon kraft hos den Evige,
ack, så skall det svidande såret i ert bröst läkas
och er smärta bytas i glädje och tillfredsställelse."

"Hoppas icke det omöjliga och öfverskatta icke värdet
af mitt deltagande för er och edra barn. Vet blott
att ingen, ingen kunde djupare fatta värdet af ert
förtroende än den, till hvilken det gafs. De lidanden
vi sjelfva erfarit dela vi innerligast med andra."

Med dessa ord tryckte han hennes hand och gick
upp på däcket för att betrakta ett naturskådespel,
som ännu i sitt aftagande var mäktigt nog att slå
den tänkande menniskan med vördnad och beundran
för den hand, som lössläpper stormen och tyglar
elementernas förödande krafter. Under det han såg
dagen gry öfver det upprörda hafvet och morgonens
första rodnad bryta österns skyar och färga vågornas
skum, hördes en nödsignal, hvarpå utkiken fick
sigte på en förolyckad seglare, som redlös dref
omkring, lemnad, som det ville synas, till pris
åt sin undergång. Kaptenen styrde den olycklige
till hjelp. Det var en engelsman, destinerad till
Petersburg med kolonialvaror och styckegods, hvilken
under nattens storm stött på vid Gottlands södra ref,
blifvit läck och nu, med kapade master, icke längre
förmådde medelst pumparne hålla sig flott. Kaptenen
kom just i rättan tid för att rädda den olyckliga
besättningen, som från det sjunkande vraket redan
stod i begrepp att taga sin tillflykt i båtarne. Då
den lyckligen och väl kommit ombord, påminde sig en
af matroserna, att en sjuk kamrat var qvarlemnad i
sia koj, ur stånd att sjelf företaga något till sin
räddning. Det öfvergifna fartyget syntes med hvarje
stund färdigt att sjunka. Att åter begifva sig å
detsamma var förenadt med ögonskenlig lifsfara. Den
olycklige skulle således lemnas att förgås. Hans
dom tycktes oåterkallelig, och redan hade kaptenen
lagt ut från fartyget, då mannen, som vi omtalat, och
hvilken uppfattat talet mellan ett par af de främmande
matroserna, vände sig till kaptenen, anropade hans
mensklighet, och bjöd en lockande summa åt den, som
ville förbarma sig öfver den olycklige. Penningen är en
stark vältalare och öfverröstade här sjelfva fruktan
för den nyss undsluppna döden. Ett par män kastade sig
i en båt, besteg ännu en gång det öfvergifna fartyget,
räddade derifrån det sista qvarvarande och nästan
halfslocknade lifvet, nära nog i samma ögonblick som
det annars skulle begrafvits i djupet.

Återkomne lyckligen till ångfartyget fortsatte
detta sin kurs under det den förut omnämnde mannen,
som befanns vara läkare, och som vi hädanefter
vilja benämna professor Örnfeldt, fann i den genom
hans ädelmod räddades belägenhet ett nytt fält för
utöfningen af sin menniskokärlek.

Hans tillstånd tycktes nemligen i högsta grad
betänkligt. Professorn förskaffade honom en enskild
hytt i fören och besökte honom der, för att bibringa
honom den hjelp, hvaraf han syntes i så stort behof. I
den olyckliges ansigte lästes drag af våldsamma
passioner, en i förtid härjad ungdomskraft och
djupa sinneslidanden. Då han fick höra professorn,
som tilltalat honom på engelska, i tanka att det var
hans modersmål, använda svenskan till en af fartygets
inträdande tjenstepersonal, slog han lifligt upp de
nyss så matta ögonen och sade häftigt: "Hvem talar
svenska här?"

"Det göra vi alla emedan ni befinner er på en svensk
ångare. Är ni sjelf svensk så är ni bland landsmän."

"Herre Gud, är det så din vilja? Jag skall då kunna
dö lugnt!"

"Er kärlek till fosterjorden är då så stark? Kanske
skall den ge er kraft att öfvervinna det onda, då ni
hunnit det efterlängtade målet."

"Jag skall dö med lättadt samvete, ville jag säga. 
Ack, herre, jag har en svår synd, som trycker mig."

"Då vi komma fram skall ni finna en prest, som kan
bringa er tröst."

"Ovisst om jag lefver till vi komma i land, och jag
skulle icke för allt i verlden vilja dö utan att
bekänna. Ack, det är för att kunna göra det, som
jag fallit i svenska händer. Det är icke möjligt
annat. Hör mig! Herre, jag är ingen brottsling,
men jag hade ett vildt humör i min ungdom; det blef
min synd och det är min ånger. Det var en flicka,
en mycket vacker och hygglig tös, som jag råkade att
förälska mig i. Jag var då betjent på en stor egendom
hos ett förnämt herrefolk och hon kammarjungfru
hos ett annat i Stockholm. Hon kom med sin fru,
som tillbringade några veckor en sommar hos mitt
herrskap. Jag friade till henne och fick: nej. Det
grep mig in i själen, ty skam att säga, var jag inte
sämre på den tiden än att mången fin flicka gerna
ville ha 
mig. Jag rufvade dag och natt på min korg, men
tänkte slutligen: De der Stockholms-jungfrurna äro
nog inte så lätta att komma underfund med som våra
landtflickor, och kanske är det hennes vilja, att jag
skall tigga och be, och med knäfall och tårar beveka
henne. Jag fogade mig derefter och gjorde mig till
hennes slaf. Men då sade hon mig helt uppriktigt
att det var fåfäng möda, ty hon tyckte om en annan
i Stockholm, och var förlofvad med honom. Då, herre,
blef jag rasande befängd. Jag tror jag skulle tagit
lifvet af den förhatade menniskan, om han kommit i
min väg, men som det var, måste jag qväfva min vrede
och stilla min hämnd.

Nu var det så, att min älskade ofta hade sin matmors
lilla barn under sin uppsigt. En dag såg jag henne
gå till parken med barnet. Jag följde efter på
långt håll, utan annan afsigt, det kan jag bedyra,
än att följa hennes spår och hafva henne för mina
ögon. Jag såg henne gå till ett ensligt ställe vid
stranden och sätta sig på en öfver vattnet utskjutande
bergshäll; der framtog hon ett bref och fördjupade
sig i läsningen deraf, under det hon lät barnet roa
sig med att plocka blåbär på tufvorna, som växte
nedanför. En aning sade mig, att brefvet var från
hennes fästman och en djefvulsk tanke flög in i min
själ. Jag smög mig under bergshällen fram till den
lille, lockade honom med mig, steg med honom i en båt,
som låg vid stranden, och rodde så ut, tätt fram under
klippan der hans vakterska satt. Der ropade jag henne
vid namn: Eva! Hon spratt upp och blef mig varse. Då
lyftade jag barnet på mina armar, höll det utöfver
båtkanten och sade: Lofva att blifva min eller jag
kastar detta barnet i sjön!"

"Jag räknade på kraften af detta öfvertalningsmedel,
ty barnet var sin moders ögonsten och ansvaret för
hvad som hände det skulle falla tungt på den arma
flickan. Hon bleknade, hon darrade och försökte
att tala, men hennes läppar skälfde utan att hon
kunde få fram ett enda ord. Hon tog några stapplande
steg längre ut på branten, sträckte ut armarne och
föll, utan ett anskri eller ett ljud, hufvudstupa i
vattnet. Förskräckelsen hade utan tvifvel förorsakat
henne svindel eller slag. Stället var djupt och mina
försök att rädda henne aflupo fruktlösa. Der stod jag
nu ensam med min förtviflan och barnet. Detta ropade
af alla krafter: Eva, Eva, inte bli i sjön! Komma
till Vicke!

"Hvad skulle jag göra? Att kasta barnet efter
och låtsa som visste jag intet af hela händelsen,
skulle varit att betrygga min egen säkerhet, men
jag kunde det icke. Dertill hade icke djef-- eller
galenskapen fått nog makt med mig. Att upptäcka allt
hade jag icke heller mod till och i barnet såg jag min
anklagare, om jag tillstadde det att återkomma till
herregården. I denna nöd kunde jag endast fatta ett
beslut. Jag var öfvertygad om att ingen sett hvad
som händt. Jag kastade barnets lilla halmhatt på
vattnet och min rock på stranden, för att derigenom
förvilla den allmänna tron. Derpå begaf jag mig i
båten, med barnet, det skyndsammaste jag förmådde,
till närmaste ångbåtsplats, gick der ombord och kom
så till Stockholm. Lyckligtvis var jag vid god kassa,
emedan jag, för att kunna vara spandersam mot min
älskade upptagit en god del af min innestående
lön. Jag vågade icke göra mig af med barnet i
Stockholm af fruktan att blifva ertappad, utan gaf
mig med detsamma ombord på ett annat ångfartyg,
som gick på Kalmar och lade till vid Westervik. Jag
kände någorlunda till skärgården derutanför, sedan
jag som pojke vistats hos en farbror, som var lots
i densamma. Jag gick i land vid den omnämnda staden,
betingade mig en båt och rodde vid aftonens annalkande
ut till en ö, hvilken jag visste endast var bebodd
af några fiskare. Under ett väder, sådant det varit
i natt, anlände jag dit, gick in i den första stuga
jag påträffade, lade barnet, hvilket jag insvept i
en god sjömansrock, som jag köpt för egen räkning,
på golfvet och skyndade så derifrån, utan att bli
förföljd eller möta något hinder ..."

"Hvar tilldrog sig detta och hvems var
barnet?" afbröt professorn, som hittills med den
spändaste uppmärksamhet afhört den sjukes bekännelse.

"Olycksstället var i parken på T-veholm och barnet
tillhörde doktorinnan Örnfeldt."

"Mitt barn, min hustrus barn! Och ön, der ni lemnade
det?"

"Ert barn?" stammade den sjuke och stirrade med häpnad
på professorn.

"Ni hör det. Och öns namn? Folkets?"

Den sjuke uppgaf det förra. Det sednare var
honom obekant, men de anvisningar han lemnade på
stugans belägenhet och de öfriga förhållanden han
i hastigheten af sitt intrång kunnat iakttaga voro
nog att tjena till ledtråd för de efterspaningar
professorn med brinnande längtan åstundade att sätta
i verket.

"Så har jag då fallit i min hämnares hand! Straffa mig
som ni vill. Det värsta straffet har jag dock med mig;
det har följt mig alltsedan den olyckliga dagen! Ja,
herre, Evas bild, sådan hon störtade från bergshällen
i sjön, har som ett spöke förföljt mig hvart jag
tagit vägen, och ropen på pappa och mamma, som barnet
emellanåt lät höra, har såsom de förskräckligaste
hämdeskri mången gång ljudit för mina öron och väckt
mig ur min sömn. Det onda samvetet har ingen ro,
hvarthän menniskan tar vägen. Sedan jag lemnat barnet,
begaf jag mig till Kalmar, tog hyra på ett fartyg som
gick till England, och har sedan seglat, snart sagdt,
i alla vatten och på alla länder utom Sverige, dit
jag aldrig kommit om icke Herran så underbart styrt
kosan."

"Tala icke längre, ni mattar er för mycket", sade
professorn. "Tag här litet vin och vatten, för att
stärka edra anlitade krafter."

"Jag behöfver icke stärka mina krafter, för att
dö. Jag har nu ingenting annat att göra."

"Ni har att vårda det lif Gud gifvit, och hvilket det
endast tillkommer hans visa afsigter att förlänga
eller återtaga." Med dessa ord lemnade professorn
sin patient åt sig sjelf.

Denna bekännelse hade emellertid uppskakat professorn
till djupet af hans innersta. Känslor, hvilka han
under åtta års tid bearbetat i undergifvenhetens form,
bröto sig, som den qväfda lågan vid ett luftdrag, fram
i hela sin gripande kraft. Vågade han hoppas att detta
begråtna barn ännu lefde? Att han skulle få trycka det
till sitt hjerta och ställa det inför en moders ögon,
som ännu ofta fällde tårar öfver dess förlust? Och
om så vore, om han verkligen skulle återfinna det
vid lif, hurudant skulle han finna det till kropp
och själ? Hvilka lyten kunna icke, i ena som andra
afseendet, framkallas af en försummad uppfostran och
dåliga exempel? Skulle det komma att sprida glädje
eller sorg i sitt hem, en sorg, långt djupare än den
som rådde der, då det räknades barnlöst? Sådane frågor
blandade professorns glädje med stora farhågor och
bekymmer. Han kastade sig på en soffa å akterdäcket,
begrafvande sig i de vexlande känslor, som bestormade
honom. Morgonvinden blåste ännu kall på det svallande
hafvet, då han väcktes ur sin skenbara dvala af en
mild qvinnoröst, som sade: "Hur är det min herre! Ni
ser ut som vore ni sjuk, eller som skulle något rätt
uppskakande träffat er. Förlåt om mitt deltagande
besvärar er! Men den tacksamhetsskuld, hvaruti ni
försatt mig, torde både berättiga och ursäkta det."

Professorn, som var långt ifrån att tillhöra dessa
svagare lynnen, hvilka hafva ett oemotståndligt
behof att meddela allt hvad som möter dem utanför de
alldagliga händelsernas stråt, erfor det likväl godt
i detta ögonblick, att möta ett hjerta, som förstod
de känslor, hvaraf han kände sig öfverväldigad
och han sade: "Min fru, edra goda önskningar skola
snart visa sig såsom uppfyllda profetior eller som
de farande molnen i rymden, som upplösa sig i intet,
ack! ett förfärligt intet!" Och han omtalade nu hvad
som händt, tilläggande: "Jag behöfver icke anbefalla
er grannlagenhet tystlåtenheten, ty ni fattar lätt
att denna sak rör för mycket hjertat, för att blifva
ett ämne för allmänna talet."

"O, frukta intet!" sade hon. "Låtom oss endast tänka
på att för er hustru motivera er fördröjda återkomst,
så att den icke väcker hennes oro, ty jag förmodar
ni icke ämnar återse henne, innan ni vunnit fullt
ljus i saken."



"Ni har rätt!" sade professorn, hvarefter han beslöt
att tillskrifva sin fru från fartyget, att han
till följe af en oväntad händelse, om hvilken han
skulle närmare underrätta henne vid sin hemkomst,
nödgats gå af vid Kalmar, och sålunda några veckor
uppskjuta glädjen af hennes återseende. Detta bref
ombetrodde han sin nya bekanta, fru lagmanskan M...,
att framlemna, tillika med många muntliga helsningar,
som kunde lugna den i sin väntan bedragna makan öfver
anledningen till hans uteblifvande.

Från Kalmar, der fartyget, enligt vanligheten lade
till, reste professorn genom natt och dag till
Westervik, der han för goda ord och penningar genast
fann en person villig att föra honom till den angifna
ön. I den första stuga genom hvars dörr han tittade
in mötte honom anblicken af en gråtande qvinna och
några bedröfvade barn, sammanträngda i en sluten
krets omkring en lik-kista, och som det syntes, så
fördjupade i sin sorg, att de icke varseblefvo gästen,
som stannade på tröskeln i den öppna dörren. Närmast
qvinnan stod en gosse, som, läggande sin hand på
hennes axel, sade: "Mor, gråt icke! Far är hos Gud
och der är godt att vara. Snart blir jag stor och kan
sköta fisket på egen hand, och då skall jag föda er
alla, som far gjort."

"Långt dit! Till dess ha vi hunnit svälta ihjäl femton
gånger."

"Nej, nej! Gud är god och j skolen icke svälta
ihjäl. Far misströstade aldrig, han."

"Ty han kunde hjelpa både dig och oss."

"Gud kan mera, ty han kan hjelpa alla", sade barnet.

"Vicke har rätt, mor. Låt säga er af honom!" sade
den äldsta af flickorna.

Vid namnet "Vicke" gjorde professorn en rörelse,
som vände allas blickar emot honom.

"Hvad heter denne gosse!" frågade han med en ifver,
som knappast tillät honom uttala orden.

Alla stodo med spända ögon, men ingen kom sig för
att svara.

"Hvad heter du, barn?" frågade professorn ånyo och
vände sig uteslutande till gossen.

"Vicke", sade denne frimodigt och såg med stora,
klara ögon på professorn.

"Godt! Men ditt egentliga namn? Hvartill är du döpt?"

"Det vet jag icke. Jag har aldrig haft något annat namn."

Professorn tillfrågade nu hustrun.

"Sanningen att säga, kan jag icke svara derpå, ty
så kallade han sig sjelf då han kom hit." Och hon
berättade så den tilldragelse, som vi redan känna
och som fullkomligt öfverensstämde med den sjuke
matrosens bekännelse.

Under tiden hvilade professorns öga oaflåtligen på
gossen, hvars öppna och frimodiga anletsuttryck,
i förening med det samtal, hvari han nyss röjt sitt
sinnelag, fullt öfvertygade honom, att, om han
förblifvit främmande för alla den finare bildningens
fordringar, hade han dock vunnit den fysiska kraft,
som dessa stundom undergräfver, och det rena hjertelag
samt den barnsligt förtroendefulla tillit till en
högre makt, som de ännu oftare åsidosätta att hvarken
bibehålla eller bibringa. Då hustrun slutat tala,
fattade han gossen, tryckte honom i sin famn och
utropade: "Du är min son!"

Det vore fåfängt att söka beskrifva den öfverraskning,
sorn nu uppstod hos alla, och som tycktes förstumma
sjelfva sorgen. Professorn öfvertygade med några
få, men upplysande ord om förhållandets gällande
verklighet, och tillade: "Viktor är det namn hans
späda tunga förändrat till det hvarmed ni hört honom
benämna sig.

"Var det icke bra, mor, att han slapp komma på
socknen?" anmärkte Gunla. "Det hade varit för
skamligt för ett så fint herrebarn."

"Hu! Hvad hör jag? Skulle ett sådant öde kunnat drabba
min son?"

"Ja, herre", sade hustrun, "vi kunde knappt föda oss
sjelfva och våra egna barn, då vi fingo honom. Det var
jag som ville det, ty, hvad skulle vi väl göra? Men
han, som ligger der", och hon visade på kistan,
deri Anders låg, bleknad och liflös, "han ville icke
tillstädja det, och så lydde jag honom. Han var sådan
han, herre. Men nu kommer turen till hans egna barn
att få ligga socknen till last ..."

"Nej!" sade professorn. "Hvad han och ni gjort detta
barn skall bli eder rikligen vedergälldt. Gråten
öfver den dödes förlust, såsom han förtjenar det,
men icke af ängslan för ert dagliga bröd. Jag skall
sörja för det, och genom pastorsembetet i den
församling, ni tillhör, låta tillställa eder ett
årligt lefnadsunderhåll, i hopp att ni, å er sida,
skall genom ett arbetsamt och gudfruktigt lefverne
samt en god uppfostran åt edra barn, söka att sjelf
befrämja mina bemödanden för er lycka och välgång."

Han beledsagade detta löfte med en kontant
handtryckning och bjöd, med sin son vid handen, den
ännu icke från sin förvåning återkomna familjen sitt
afsked. Det var rörande att se den sorg, med hvilken
dess medlemmar skiljdes från gossen, liksom hans
vid afskedet från dem, och de tårar han fällde öfver
den döde i sin kista. "Ack", sade Gunla och skakade
Viktors hand, "att vi också skola mista dig! Men du
skall ju icke glömma bort oss, fast du blir en fin
herre?"

Gossen gaf sitt löfte och så följdes han under tårar,
af hustrun och alla fyra flickorna, ned till båten,
som väntade vid stranden.

Vi kunna icke skildra det ögonblick, då hans moder
mottog honom i sina armar. Som skuggan jagar ifrån
fältet, då solen träder ur molnet, så flydde de
åtta årens sorger för dess lycksalighet. I det rena,
oförderfvade hjertat återfann hon alla de goda anlag,
hvartill moderskärleken trott sig finna brodden
redan i det späda barnets, och innan kort väckte
hans vettgirighet äfven hoppet, att det försummade
kunskapsmåttet skulle snart och utan svårighet
erforderligen fyllas.

Med oskrymtad värma delade lagmanskan M... den
lyckligblifna familjens sällhet, och beredde Viktor,
genom umgänget med sina barn, ett lika nyttigt som
välkommet sällskap.

Huru stora familjefröjderna än kunna vara, blir
vänskapens deltagande dem aldrig öfverflödigt, utan
sätter, tvärt om, kronan på deras värde, och lemnar
der det saknas, en tomhet som låter sig känna i en
obestämd trånad.

Efter något år beslöt professorn i samråd med sin
hustru, att, för att tillfredsställa Viktors längtan,
lemna hufvudstaden och sin praktik, och slå sig ned
på landet. Han köpte för det ändamålet en stor och
vacker egendom vid en spegelklar sjö, och gaf åt
den fattiga fiskarhustrun och hennes barn ett litet
undantag derå, hvarjemte hans hämnd mot den olycklige
matrosen, hvilken tillfrisknad från sin sjukdom ej mer
kunde fortsätta sitt yrke, blef att taga honom under
sitt beskydd och, under ett godhetsfullt bemötande
och användande honom till passande sysselsättningar,
låta honom känna tillfredsställelsen af ett försonadt
brott och ett gagnande lif. Så, omgifvande sig med
tacksamma och tillgifna hjertan, hembar han sitt
offer till den styrande hand, som lyckliggjort hans
eget och återgifvit det hvad det så länge begråtit.

*



Allmännyttigt.

Petroleumlampor. Att petroleumlamporna lysa dåligt
kommer ofta deraf, att man använder fuktiga vekar;
den till vekarne erforderliga bomullen drager, utsatt
för luften, åt sig 1/5-1/6 af sin vigt fuktighet. Genom
denna fuktighet förhindras oljans uppstigande och
veken kolnar fort, hvaraf en rykande 
låge uppkommer. Ett ganska enkelt medel häremot
består deruti att man fullständigt torkar veken innan
den sättes uti lampan.

Amerikansk tvättmetod. Att tvätta billigt, fort och väl, 
dervid linnet så ringa som möjligt skadas, är ett mål 
efter hvarje omtänksam husmoder måste
sträfva. Följande förfarande skall dertill bidraga. 15
kannor kokande vatten slås på en blandning af 4 lod
terpentinolja, 2 lod salmiak-spiritus, 8 lod
soda och 8 lod sönderstyckad tvål, som upplösts i en
qvantitet kokande vatten. I denna blandning får det
smutsiga linnet stå öfver natten. Derefter arbetas
kläderna och bykas samt blifva derefter sköljda. Det
smutsiga tyget blir på detta sätt lätt renadt och
icke heller må man draga sig för terpentinslukten,
ty denna försvinner helt och hållet. Omkostnaderna
för samtliga inköpen belöpa sig till ungefär 50 öre
och äro tillräckliga för en medelmåttigt stor familj.

Ärtextrakt. När husmodren såsom oanvändbara låter
bortkasta de skidor hvarur man tagit de gröna
ärtorna, så tillskyndar hon sig en direkt förlust af
en förträfflig och billig ingrediens till köttsoppa
under den tid inga grönsaker stå att erhålla. Om man
nämligen tillräckligt utkokar dessa skal i vatten med
tillsats af en ringa qvantitet kolsyrad natron, silar
afkoket genom en duk och inkokar detta med tillsats af
något socker till en tjock massa, så erhåller man ett
extrakt, som håller sig långliga tider utan att mögla,
och af hvilket endast tillsats af en full tésked är
tillräcklig för en tallrik köttsoppa, för att gifva
denna smaken af friska ärter.

Förvaring af is i smått. Under sommaren kan för sjuka
eller andra behof anskaffad is förvaras flera dagar
genom att lägga stycket i en djup skål, ställa en
tallrik deröfver, sätta skålen på en fjäderdyna och
betäcka densamma med en annan kudde. I alla händelser
skall denna genom så enkla medel utförda metod mången
gång visa sig fördelaktig.

Spetsar af jern förfärdigas numera i England och skola
isynnerhet egna sig till gardiner, sängomhängen,
negligéer m. m. Vinner denna industri framgång,
skola vi snart få höra talas om klädningstyger af
samma metall.

Förbättradt rengöringssåll. Förbättringen består
deruti, att sållbottnen får en vågformig yta. Under
det att sädeskornen i de vanliga sållen vid skakningen förblifva
i deras gamla läge, så att man med handen måste röra
om massan, kan sållet med vågformig botten skjutas
hit och dit på ett underlag, hvarvid kornen störta
och vända sig öfver ryggarne, så att damm, agnar och
allt dylikt mycket lättare afskiljes. Uppfinnaren af
detta såll är John Capel i Boston.

Ett utmärkt varaktigt murbruk beredes på följande
sätt: förhållandet mellan kalk och sand är detsamma
som vanligt. Men en del af kalken, emotsvarande 1/4 af
den använda sanden, tillsättes först omedelbart före
murbrukets begagnande samt i osläckt, pulverformigt
tillstånd. Under massans upphettande bildas straxt
silicater, hvarigenom densamma hastigt stelnar och
inom kort blifver ganska hård. Dylikt murbruk spricker
icke, motstår vattnet, och kan sålunda användas för
alla ändamål, der varaktighet är af nöden.

I stället för oljefärg å hus, trappor etc., har
Vernimel i Paris med bästa framgång användt följande
komposition. Först gifver man väggen eller träet
en strykning med i limvatten förtunnad zinkoxid
(zinkhvitt). Har denna efter 2 timmar torkat, låter
man en ny strykning följa med i limvatten förtunnad
chlorzink. Zinkoxiden bildar nu med chlorzinken en
kemisk förening af glasets hårdhet och spegelglatt,
glänsande yta. Denna zinkfärg är ogement varaktig,
torkar hastigt och blifver 50 procent billigare än
oljfärg. Den är derjemte alldeles luktfri. Vernimel
erhöll för sin uppfinning, utom prismedaljerna
vid verldsutställningarne i London och Paris, en
statsbelöning af 20,000 francs.

Giftflugor äro, som bekant, mycket talrika i
närheten af garfverier, och nästan alla mot deras
stygn hittills använda medel hafva visat sig 
otillförlitliga. Nyligen förekom i Leipzig ett dödsfall
af nämnde orsak, och en ansedd tidskrift rekommenderar
nu såsom enda räddningsmedlet i dylika fall, att
genom en läkare ögonblickligen låta utbränna såret
medelst lapis infernalis, eller andra frätande ämnen.

*




Charader.
17.

En not mitt första vara plär. 
Mitt andra ett pronomen är. 
Mitt tredje är af många slag. 
Och tecknas ej i korta drag: 
För lands- och småstadsbor -- för dem 
Det plär utgöra hus och hem. 
Mitt hela för ekonomi. 
Är just ett slags menageri.

18.

Lägg till mitt första d, och straxt du har 
Det bästa som i universum finnes. 
Den aldraförsta lära, som du minnes, 
Det sista du vid grafvens brädd har qvar. 
Du på mitt andra kan dig troget stöda, 
När bördan trycker och när föttren blöda. 
Mitt hela är ett namn, för Sverge kärt 
Och i dess  häfder ständigt minnesvärdt.



*



Rebus.
8.

*



Upplösning af Logogryfen i föregående häfte är
Krigsvetenskap, hvaraf fås orden kris, kap, kiss,
rik, ris, vagn, karp, tak, kar, spak, spe, stek, pris,
gris, pant, get, skarp, kask, kast, prest, sig, stark,
en, garn, rep, vis, gin, i, vi, kant, spik, steg,
vrak, tig, kras, pass, pik, karg, prat, vas, rak, tag,
verk, gran, gren, vass, takt, gnat, grin, vig, pank.

*

Upplösning af Charaderna i föregående häfte är 
N:o 13 Mjölkvälling; N:o 14 Afvig; 
N:o 15 Solstråle; N:o 16 Maktspråk.

*


Halmstad, tryckt hos C. E. Gernandt, 1864.



FAMILJ-JOURNALEN. N:o 10. 1864.Ill. C L Rudolph, del




Historiska Bilder.
II.
Dalarnes Minnen.
VIII.


Huruledes konung Hans, "en ädel och god herre, då han
lemnades åt sig sjelf", som efterverldens dom lyder
om honom, redan efter fyra års regering förlorade
svenska kronan, för att aldrig mera återvinna henne;
huruledes segraren på Brunkeberg, Herr Sten Sture den
Äldre, åter blef Svea rikes föreståndare, men snart
derefter afled, icke utan att man misstänkte, det
han blifvit förgifven af en läkare hos konung Hans'
gemål, drottning Christina, dock utan hennes vetskap,
och huruledes genom Hemming Gadds fyndighet Svante
Sture, Nils Stures son och Thord Bondes systerson,
af ätten Natt och Dag, blef riksföreståndare, -- allt
detta är tillräckligt bekant af historien. Hela Herr
Svantes regeringstid var upptagen af ständigt försvar
emot konung Hans' hemliga eller uppenbara försök att
återvinna Sveriges krona, i hvilka konungen ärligt
understöddes af Sveriges både verldsliga och andliga
aristokrater, hvilka till och med uti ett i Köpenhamn
afslutet fördrag ville förbinda Svenskarne till att
antingen lemna riket åt konungen eller ock åt denne
betala en årlig skatt af 13,000 Stockholmska mark, --
ett fördrag, hvilket dock blef sönderhugget af Herr
Svantes svärd. Sedan riksföreståndaren plötsligen
aflidit, sökte återigen samma aristokrati att få till
rikets föreståndare välja en af sina medlemmar, för
att derigenom kunna så mycket lättare spela riket i
den danske konungens händer; men äfven denna gång
lyckades Hemming Gadd leda valet på Herr Svantes
son, Sten Sture den Yngre, den siste af det odödliga
klöfverbladet. Hvem känner icke, huru likaledes
han måste under hela sin regeringstid fortsätta den
envisa striden emot Danmarks Andre Christian, som,
efter det han grundligen kufvat Norge och i blod qväft
norrmännens frihetskärlek, icke unnade sig någon ro,
förrän han fått göra detsamma i Sverige; hvem vet
icke, huru Christian under förevändning att hämnas
de förmenta orättvisor, som blifvit tillfogade hans
trognaste vän, Upsala-ärkebiskopen Gustaf Trolle,
och den Heliga Kyrkan utverkade sig en påflig
bannlysning öfver Herr Sten och allt Sveriges rike,
-- huru han med en flotta seglade upp mot Stockholm
(1518), men der blef vid Brännkyrka tillbakaslagen
af Sten Sture, och huru han vidare, efter att hafva
tillbragt ett helt år med krigsrustningar, bröt med
en väldig här in i Sverige, der slaget på Åsundens is
och Herr Stens kort derefter inträffade död tycktes
med framgång kröna konungens förhoppning att "komma
Sverige under skatt". Men försynen hade annorlunda
beslutat, och den dag, som skulle 
bestråla Sveriges framtida ära, rann upp ur det ädla
blod, som den 8 November 1520 flöt i strömmar på
Stockholms Stortorg.

Under allt detta vilda hvimmel, dessa beständiga
fejder, hade Sveriges allmoge i alla landsändar
med mod och trohet biträdt Sturarne i kampen för
fäderneslandets frihet och sjelfständighet. Uppsvear
och Södermän, Westmän och Dalkarlar, Götar och
Småländningar, alla hade med samma aldrig svigtande
mod hållit ut i den ofta ojemna kampen, alla hade
de lefvat likasom i ett beständigt fältläger. Ena
dagen skötte bonden sin plog och sin spade; redan den
nästföljande såg honom måhända i full vapenrustning,
och sällan kunde han om aftonen med bestämdhet säga,
om han skulle egna den följande dagen åt fredens eller
krigets värf. Men bågen, som ständigt hålles spänd,
förlorar till slut sin spännkraft, och att Sveriges
folk uti nära halftannat århundrade kunde uthärda en
sådan jättekamp är sannerligen mer att undra öfver
än det, att dess senor ändtligen slappades och dess
mattade krafter behöfde hvila. Dock förspordes
icke behofvet af denna hvila, förrän den siste
Sturen låg på sin bår, då ingen, hvarken prest
eller lekman, ville åtaga sig anförareskapet, och
då den tröstlösa frågan: för hvem viljen j strida nu? 
icke kunde besvaras. Visserligen sökte ännu
tvänne modiga qvinnor, Christina Gyllenstjerna
och Anna Bjelke, att till det yttersta försvara
rikets bägge starkaste fästen; men då sådane män som
sjelfva Hemming Gadd svigtade och gaf allt förloradt,
hvem kan finna det underligt, om de ädla qvinnorna,
lemnade utan hjelp, slutligen måste följa det allmänna
föredömet. Christians goda löften till allmogen gjorde
ock sitt till, -- han var en "bondekonung" och skulle,
om han bättre förstått att välja sina medel, sannolikt
hafva i historien efterlemnat ett annat namn än
namnet "tyrannen" -- och utsigten till att "sill och
salt ej skulle tryta" var onekligen lockande nog för
ett folk, som i hundrade år måst, likt Israels barn,
"bygga på muren med ena handen och hålla svärdet
med den andra." Men förslappningstillståndet
varade ej länge. Det behöfdes blott en gnista,
så var den gamla flamman åter tänd; gnistan utgick
från samma bygd som fordom i Engelbrechts dagar,
och med Stockholms Blodbad börjar den andra och ännu
ärofullare afdelningen af "Dalarnes minnen".

Den man, som åter väckte till lif frihetsflammans
till hälften slocknade gnista var, -- det veta alla,
-- Gustaf Eriksson. Son af Erik Johanson Wase, sonson
af Sten Sture den Äldres syster, Brita Sture, hade
han blifvit uppfostrad i riksföreståndarens hof och
uppmärksammades der af konung 
Hans. Den vackre, ljuslockige gossen behagade konungen
så väl, att denne af Herr Sten begärde få taga gossen
med sig till Danmark och der uppfostra honom. Herr
Sten afböjde visligen den kungliga nådebetygelsen,
och konung Johan, likasom anande hvad gossen en
gång skulle blifva och uträtta, yttrade profetiskt:
"vargungen har sluppit mig ur nätet."

Den unge svenska ädlingen stannade i hemlandet och
växte under de oroliga tiderna upp till en ståtlig
krigareyngling. Vid Dufvenäs, der Sten Sture den Yngre
med Westmän, Upplänningar och Dalkarlar mötte Severin
Norrbys skaror, bar Gustaf sina första vapen och
bidrog, som Hr Sten sjelf sade, genom sin raskhet icke
litet till den ärofulla segern. Kort efteråt finna vi
honom vid Brännkyrka föra det svenska banéret, och
äfven här var segern detsamma trogen. Det var efter
denna drabbning som konung Christian, hvars flotta af
motvindar qvarhölls i Stockholmsskären och hvars här
oupphörligt förminskades genom utfallen från slottet
och staden, ändtligen såg sig nödsakad att med Sturen
underhandla om fred. Han bjöd riksföreståndaren att
sjelf komma ut på hans skepp, gaf honom lejdebref och
erbjöd gisslan. Men Stockholms borgare släppte icke
riksföreståndaren. Då lofvade konung Christian sjelf
komma, om man ville sända honom sex svenska män att
utbytas mot sex danska. De sex svenskarne kommo. Men
under tiden hade en gynnande vind blåst upp. Konung
Christian glömde sitt löfte; de sex svenska herrarne
förklarades för fångar, och konungen afseglade med
dem till Danmark. Bland dessa sex befunnos Hemming
Gadd och Gustaf Erikson.

Sedan de sålunda med svek fångade svenskarne
kommit till Danmark, lemnades de der att förvaras
af åtskilliga danska herrar, på hvilkas trohet
konungen ansåg sig kunna lita, och Gustaf Erikson
kom på detta sätt till en af sina fränder, Herr Erik
Banér på Kallö, hvilken måste förbinda sig att till
konungen betala en ansenlig summa, i fall hans fånge
skulle komma undan. Då de öfriga svenska herrarne
bemöttes med hårdhet och insattes i svåra fängelser,
visade sig Herr Erik mer vänligt sinnad emot fränden,
och fastän kosthållet icke torde varit det bästa --
Herr Gustaf klagade öfver den härskna sillen och det
sura ölet, -- unnades likväl fången så mycken frihet,
att han fick vandra omkring i trakten, dock oftast
under uppsigt af vaktknektar. Men på Kallö hörde han
ingenting annat än hånliga ord emot sina landsmän och
sitt fädernesland. De danska knektarne delade redan
på förhand emellan sig de rika svenska länen och 
Sveriges sköna qvinnor. Öfvermodet och hånet blef 
Gustaf allt för svårt att höra; inga underrättelser 
hade han från hemmet, då grep honom längtan efter 
fäderneslandet och under en af de honom medgifna 
utvandringarne lyckades han smyga sig undan sina 
väktare och djupt i skogen dölja sig för dem. Så 
vandrade han och hvilade icke, förrän natten brutit 
in, och då han följande dag träffade på en flock 
oxhandlare, som från Jutland drefvo en boskapshjord 
till Tyskland, slöt han sig till dem och anlände i 
deras sällskap, klädd som en af dem, till Lübeck, 
dagen före S:t Michaeli dag år 1520.

Lübecks råd tog, oaktadt Herr Erik Banérs alla
protester, flyktingen i sitt beskydd. Möjligen
skulle dock konung Christians sändemän hafva lyckats
förändra rådets sinne, om icke borgmästaren Niclas
Bröms uppträdt som Gustafs beskyddare och nemligen
fört honom ombord på ett fartyg, som afgick
till Kalmar. Här steg Gustaf i land på Stensö --
der den landsflyktige Ludvig XVIII århundraden
derefter lät resa en minnessten öfver händelsen --
och begaf sig derifrån till Kalmar, der fru Anna
Bjelke efter sin mans, Johan Månsson, död innehade
slottet. Gustaf sökte visserligen uppmana stadens
och slottets svenska besättning till motstånd emot
danskarne; men de tyska soldnärer, som funnos der,
lade sig emot sådant, och fru Anna nödsakades, för
att rädda hans lif undan de tyska knektarne, hvilka
redan hade i sinnet att uppgifva staden åt Norrby,
skyndsamt skaffa honom undan. 

På sin vandring genom landet blef han öfverallt 
vittne till det förtroende, som man satte till konung 
Christians öfverallt spridda högtidliga försäkringar om
huldhet samt tillgift för och glömska af allt,
som kunnat vara brutet emot honom. För att icke
sjelf bli gripen och utlemnad, vandrade han mest om
nätterna, under dagarne uppehållande sig i skogarne,
och kom sålunda slutligen till Södermanland, der
hans syster Margaretha och hennes man, Joachim Brahe,
bodde på Tärnöborg. Här blef han vänligt emottagen;
men då äfven Herr Joachim visade samma förtroende
till konungens löften och fast beslutat att infinna
sig till kröningen i Stockholm, hvarförutan Gustaf
nu efterspanades och en stor belöning var utsatt
för hans gripande, begaf han sig derifrån och till
sin egen gård Räfsnäs vid Mariefred. I klostret der
lefde ännu gamle ärkebiskop Jacob; och då äfven denne
rådde flyktingen till att underkasta sig konungen,
steg Gustafs oro till sin höjd; han visste icke hvad
han skulle företaga.Th.

*




Det är skillnad.
Efter Danskan, af H. C. Andersen.


Det var i Maj månad, vinden blåste ännu kall;
men buskar och träd, äng och mark sade att det var
vår. Det var öfverfullt med blommor, och det till
och med ända upp i det friskt grönskande gärdet,
och just der försvarade våren sjelf sin sak, den
talade från ett litet äppleträd, som utgjordes af
en enda gren, så frisk, så blomstrande öfverhöljd
med sina rosenröda knoppar, som just höllo på att
spricka ut; den visste nog sjelf hur vacker den
var, ty det medvetandet ligger i bladet, liksom i
blodet, och derför öfverraskades den icke heller då
herrskapsvagnen stannade på vägen midtför den och
den unga grefvinnan yttrade att äpplegrenen var det
vackraste man kunde se, den var våren sjelf i sin
behagligaste uppenbarelse. Och grenen blef afbruten,
och hon höll den i sin fina hand och skyggade öfver
den med sin parasoll, -- och så foro de till slottet,
der det fanns höga salar och präktiga rum; hvita
gardiner fläktade vid de öppna fönstren och vackra
blommor stodo i glänsande, genomskinliga vaser, och
i en af dessa, som var liksom formad af nyfallen snö,
blef äpplegrenen satt emellan friska, ljusa bokgrenar;
det var en glädje att se den.

Och så blef grenen stolt, och det var ju helt menskligt.

Det gick många slags menniskor genom rummen, och
allt efter deras samhällsställning tordes de säga
sin mening, och en del sade ingenting och andra sade
allt för mycket, och äpplegrenen förstod att det var 
skillnad emellan menniskor liksom emellan växterna. 
"En del äro till prydnad och en del äro till för 
underhållet, men det finnes också de som kunna helt 
och hållet undvaras", menade äpplegrenen, och då den 
just blifvit satt i det öppna fönstret, hvarifrån den 
kunde se både in i trädgården och ut på marken, så 
hade den blommor och växter nog till att tänka öfver! der 
stodo rika och fattiga, några alltför fattiga.

"Stackars missaktade blomma!" sade äpplegrenen, "det
är riktigt nog gjordt skillnad! och hvad de skola
känna sig olyckliga, om det slaget har känsla, liksom
jag och mina likar; det är riktigt nog skillnad,
men det måste det göras, eljest vore ju alla lika!"

Och äpplegrenen såg med ett slags medlidande,
isynnerhet på ett slags blommor, af hvilka det
fanns en mängd på marken och på grafvar; ingen
band dem i bukett, de voro allt för allmänna,
ja, man kunde till och med finna dem emellan
gatstenarne, de skjöto upp såsom det vildaste ogräs,
och så hade de det oriktiga namnet "Fandens Melkebötter"Taraxacum officinale. Maskrosen. 

"Stackars föraktade blomma!" sade äpplegrenen, "du
kan icke rå för, att du blef hvad du är, att du är så 
allmän och att du fick det fula namnet! Men det är
med växterna som med menniskorna, det skall vara
skillnad!"

"Skillnad", sade solstrålen och kysste den blommande
äpplegrenen, men kysste också den gula maskrosen
ute på marken, alla solstrålens bröder kysste dem,
de fattiga blommorna så väl som de rika.

Äpplegrenen hade aldrig tänkt på vår Herres oändliga
kärlek emot allt som lefver och har sin varelse af
honom, den hade aldrig tänkt öfver huru mycket vackert
och godt som kan ligga gömdt men icke glömdt -- men
det var ju också ganska menskligt.

Solstrålen visste det bättre: "Du ser icke långt,
du ser icke klart! -- Hvar är den missaktade blomman,
som du särskilt beklagar?"

"Maskrosorna!" sade äppleblomman, "aldrig bindas de i
bukett, de trampas under fötterna, det är för många af
dem, och när de gå i frö, flyger det som småskuren ull
bort öfver vägen och fastnar på folks kläder. Ogräs
är det! men sådant skall ju också finnas! -- jag är
verkligen mycket tacksam, att jag icke blifvit en af
dem!"

Och en hel skara barn gick öfver marken; det minsta
af dessa var så litet att det blef buret af de andra;
och då det sattes i gräset emellan de gula blommorna,
skrattade det högt af glädje, sparkade med de små
benen, vältrade sig omkring, plockade endast de gula
blommorna och kysste dem i barnslig oskuld. De något
större barnen bröto blomman från den gula stjelken,
böjde denna rundt in i sig sjelf led vid led, en
hel kedja blef det; först en till halsen, så en att
hänga omkring axlarne och omkring lifvet, på bröstet
och på hufvudet; det var en präktig utstyrsel af
gröna länkar och kedjor; men de största barnen togo
försigtigt den afblommade växten, stjelken, som
bar den dunartadt sammansatta frökronan, denna lösa,
luftiga ullblomma, som är ett helt litet konstverk,
liksom af den finaste fjäder, hår och dun; de höllo
den framför munnen, för att i ett nu blåsa af den
helt och hållet; den som kunde det fick nya kläder
förr än året var till ända, det hade mormor sagt.

Den föraktade blomman var således en profet vid detta
tillfälle:

"Ser du!" sade solstrålen, "ser du dess skönhet,
ser du dess makt!"

"Ja för barn!" sade äpplegrenen.

Och det kom en gammal qvinna och gräfde med sin
stympade, skaftlösa knif omkring blommans rot och
drog upp den, på några af rötterna ville hon koka
kaffe, andra skulle hon få pengar för, då hon lemnade
apotekaren dem till läkemedel.

"Skönhet är dock något högre!" sade äpplegrenen. 
"Endast de utvalda komma i skönhetens rike! Det är 
skillnad emellan växterna, liksom det är skillnad 
emellan menniskorna!"

Och solstrålen talade om den oändliga kärleken hos Gud
genom allt det skapade och för allt det som har lif,
och om den lika fördelningen i tid och evighet!

"Ja, det är er mening!" sade äpplegrenen.

Och det kom folk in i rummet, och den unga grefvinnan
kom, hon, som hade ställt äpplegrenen så vackert i den
genomskinliga vasen der solljuset strålade; och hon
bar en blomma eller hvad det nu var, som skyddades af
tre, fyra stora blad, hvilka höllos omkring, derför
att intet drag och ingen vindpust skulle komma åt att
skada den, och den blef försigtigare buren än någonsin
äpplegrenen blifvit det. Helt försigtigt borttogos
nu de stora bladen och man såg den fina befjunade
frökronan af den gula och föraktade maskrosen. Det
var denna, som hon så försigtigt hade plockat,
så omsorgsfullt burit, för att icke en af de fina
fjunpilarne, som bilda dess lätta omhölje och sitta
så lösa, skulle blåsa bort. Hel och oskadad hade hon
den; och hon beundrade dess sköna form, dess luftiga
klarhet, hela dess besynnerliga sammansättning, dess
skönhet, i det den skulle vädras bort för vinden.

"Se dock hur outsägligt skön vår Herre har gjort
den!" sade hon, "jag vill jemföra den med
äpplegrenen; den är nu så utomordentligt vacker,
men äfven i denna ringa blomma gifver vår Herre sin
herrlighet tillkänna! så olika, äro de dock bägge
barn i skönhetens rike."

Och solstrålen kysste den ringa blomman, och den
kysste den blomstrande äpplegrenen, hvars blad syntes
rodna dervid.

*




Den vanliga fasanen.
(Phasianus colchicus.)


Denna fågel härstammar från Kaukasien, ett af grekerna
mycket besökt land, samt var för den skull i äldsta
tider bekant. Romarne uppdrogo honom som de flesta
andra europeiska fåglar, men måste icke ha gynnats af
särdeles framgång, ty ända till rikets fall förblef
fasanens kött en uteslutande rätt för de rika, annars
skulle icke den halft vansinnige Heliogabalus ha
funnit ett nöje i att utmana folket, genom att vid
tillfälle fodra sina lejon med fasaner. I Levanten,
Egypten och en stor del af Afrika, dit denna afvel
likaledes banat sig väg, har man med ojemnförligt
mindre svårigheter att kämpa, och på många ställen
har fasanen blifvit en fullkomligt vild fågel, den
hvar och en äger rätt att tillegna sig. Från Italien
spridde sig småningom fasanen till södra och mellersta
Europa, der han nu på många ställen förekommer 
i stor mängd i halftamt eller mer och mindre vildt
tillstånd. Hos oss i Sverige har fågeln en och annan
gång hållits tam. 

Fasanen tycker om skogar, som vid
marken äro täta af buskväxter eller unga träd
bland de större, helst på lågland eller sumpig mark
bland vide och rör. Vatten och busksnår fordrar
han för att trifvas och fortplanta sig. Har han ej 
tillräckligt skjul så flygtar han till ställen der 
sådant finnes. I en liten rede på marken lägger 
honan sina talrika enfärgade olivbruna ägg i April 
och utkläcker dem i slutet af Maj eller början af 
Juni. Ungarne uppfödas med myrägg, gryn, insektlarver 
m. m. tills de kunna mottaga och sjelfva uppsöka 
gröfre kost. Denna består i frön, korn, gröna blad 
och insekter. Fasanen förökar sig otroligt, och 
fasankött anses för den kostligaste stek som kan fås.

*


Hjerp-Calle af Richard Gustafsson">

Hjerp-Calle.
Berättelse af Richard Gustafsson.


Ladugårdslands församling har alltid gått och gällt
som en af Stockholms fattigaste församlingar, och det
med stora skäl, om man fått döma af de usla boningar,
som i många decennier, att icke säga sekel, utgjort
de flesta qvarteren. Jag säger utgjort, ty numera har
Ladugårdslandet till en stor del bytt ut sin skröpliga
klädnad mot en nyare och tidsenligare. Stora palatser
intaga år efter år de gamla kyffenas plats, och om
någon gammal ladugårdslandsbo, som för tjugo år sedan
gick till sina fäder, åter uppstode, så skulle han
skaka på hufvudet och säga: Nej, det här är icke det 
ruskiga och fattiga Ladugårdslandet.

Men, "det är icke allt guld som glimmar", säger ett
gammalt ordspråk, och dessa ord äga i sanning allt
för ofta tillämpning på vår tids rikedom, ty i de
flesta fall är den ett grannt skal som innehåller
-- ingenting. Dessa praktexemplar af hushållare,
som genom eget arbete bragte sig upp från armod
till rikedom, och likväl bodde qvar i sin bofälliga
koja, klädande sig i vadmalskläder, blifva allt mera
sällsynta, under 
det att den verkligt fattige numera uppoffrar sin
sista skilling, för att skaffa sig en lyxartikel,
som i hans tro minskar skillnaden emellan honom och
hans bättre lottade broder.

Fasanen. (Sid. 291.)

Mycket har man predikat om jemlikhet och allas lika
rätt, men högst få hafva uppfattat denna vackra tanke
som sig bör. Tjenstflickan förskaffar sig en dyrbar
klädning och en blomsterprydd hatt -- hvarföre? --
jo, emedan hon derigenom tror sig komma på samma
ståndpunkt som hennes afundade matmoder. Arbetaren
offrar sin lilla sparpenning på granna kläder,
och straxt tror han sig ha tagit ett jättesteg
emot det mål, som föresväfvat hans inbillning och
alltjemt ljudit för hans öron -- jemlikheten. Ack,
att upplysningens flamma ville flyga snabb som blixten
och visa de fåkunnige, att mannen i vadmalsjackan kan
vara jemlike med mannen i den guldbroderade rocken,
och att det enda och sanna företrädet bor i själens
renhet och ädelhet, men icke i de granna kläderna.

Men hvad skall allt detta bli utaf? Jag ämnade
ju berätta om Hjerp-Calle och i stället låter jag
förleda mig till ett resonemang, som icke hör till
saken, jag ber derföre om tillgift och vill, så vidt
möjligt är, låta min lilla berättelse fortgå utan
vidare reflexioner.

Vid en af Ladugårdslandets bakgator låg, för något mer
än ett tiotal af år sedan, ett gulmåladt tvåvånings
trähus, som det tycktes enkom uppbygdt för en liten
och anspråkslös familj. Våningen en trappa upp bestod
af två rum med kök och nedra botten var inredd till
bodlokal, der husets ägare sedan många år tillbaka
idkat viktualiehandel. Boden var en af gamla tidens
handelslokaler, der man icke fann hvarken marmordisk
eller blankskurade metallvågar, utan helt simpelt
en furudisk, som af fläskknifvens hugg erhållit
djupa gropar, och ett par anspåkslösa vigtskålar,
den ena af trä den andra af jernbleck. På trappan,
som ledde upp till boden, tronade alltid en half tunna
strömming, hvars yttre skulle ha afskräckt hvar och
en af nutidens vidtomfattande husmödrar från att söka
komma uppför den smala trappan, men Hjerp-CalleGrunden 
till detta binamn har jag förgäfves sökt utforska., så
kallades allmänt bodens och husets originella ägare,
hade inga sidenklädda fruntimmer till kunder,
men så många flera madammer i bomullskjortlar,
arbetare i förskinn och en hel legio
af små barfotade samhällsindivider, som hvar
och presenterade sin lilla skärf till utbyte mot
handelsmannens varor.

Hjerp-Calles bod kunde med skäl kallas minuthandel,
ty knappast fanns en minut, från klockan 7 på
morgonen till klockan 11 på aftonen, då han icke
var syseisatt att väga ut för 6 skilling fläsk och 4
skilling ost, eller att räkna upp 2 skillings-sillar
och sexstyfvers-ljus, eller så kallade dankar. Utan
någon medhjelpare hade han skött sin handel allt sedan
han började, så berättade min far, ty då Hjerp-Calle
blef sin egen, var jag icke född, och alltid hade
han en leende min och ett godt ord åt sina kunder,
utan att göra afseende på om kunden kom barfotad
eller klädd i galoscher.

"Kom igen lille vän så får han ärter på köpet!" var
hans bästa och vanligaste bon mots, som han säkerligen
använde flera hundra gånger om dagen, men alltid
med ett leende och en nick som skulle han ha sagt en
splitterny qvickhet.

Jag gick den tiden i en privatskola helt nära intill
Hjerp-Calles handelsbod, och vi skolpojkar voro de
enda som uppjagade moln på handelsmannens annars af
förnöjsamhet skinande ansigte. Bland mina skolkamrater
var en vid namn Frans K., som genom sin styrka,
sitt glada väsen och framförallt 
genom sitt oförvägna mod, hade tillvunnit
sig allmän popularitet inom skolan. Denne Frans,
min synnerlige vän, var en af Hjerp-Calles
värsta plågoandar; än måttade han en snöboll emot
handelsmannens plirande ögon, än fångade han den
hvita katten, Hjerp-Calles favorit, och lät honom
bada i någon lerig vattenpuss, och kunde han icke
hitta på något annat skälmstycke, så skjöt han med
sin pilbåge till måls på fårbogen, som hängde i den
alltid öppna dörren.

En dag hade Hjerp-Calle hos vår lärare anmält vårt
okynne och rekommenderat oss till det bästa, en
rekommendation som också rikligen utföll i form
af stutar, hårluggar och handplagg, allt efter
hvar och ens mer eller mindre brottslighet. Alla
utstodo vi våra straff med hjeltemod och lofvade
inom oss att snart nog utkräfva hämnd på vår
anklagare. 

Frihetstimman slog och knappt voro vi
utkomna på gatan förr än från alla munnar hördes ett
hotande rop: Ned med Hjerp-Calle!

Efter en kort rådplägning beslöto vi alla att tåga
till vår oväns möte under anförande af Frans, som
fått den värsta stuten och som brann af längtan
att aftvå sin skymf. 

Det var en dag i Mars månad,
men en dag som påminte om Maj, ty snön smälte från
tak och gator och rann bort i strida floder. Komna i
närheten af vår fiendes boning, placerade vi oss alla
omkring en stor snödrifva, och började tillverka en
massa projektiler af den krama snön.

Så snart vi tyckte oss äga nog ammunition, för att
en stund kunna bibehålla vår försvarsställning, gick
Frans, oförvägen som alltid, in till Hjerp-Calle,
som för tillfället var utan kunder, för att genom
något skälmstycke reta hans vrede och förmå honom att
springa efter sig ut på gatan, der vi stodo färdiga
att emottaga honom med en salfva af våra vattendränkta
och följaktligen mycket hårda handgranater.

Vid åsynen af Frans mörknade Hjerp-Calles ansigte,
men molnet försvann då han såg Frans' ångerfulla min
och hörde hans gråtmilda röst.

"Magistern skickade mig hit för att fråga om inte
handelsmannen skulle kunna förlåta mig och mina
kamrater?" frågade Frans och låtsade snyfta.

"Jo, det gör jag visst det, om ni lofvar att hädanefter
hålla er i skinnet, era vargungar!" svarade Hjerp-Calle med
belåten min, ty nu, tänkte han, får jag ändtligen vara i fred.

"Och så frågade magistern, om herrn har något godt
smör?" fortsatte Frans.

"Gult som vax och färskt som om det vore tjärnadt i 
natt", svarade Hjerp-Calle och tog med smörspaden en 
klimp ur byttan, för att bevisa sanningen af sina ord.

"Och så frågade magistern om herrn har någon god kumminost?"

"Äkta holländsk, stark och saftig, så att det riktigt
rinner om den", svarade Hjerp-Calle och tog fram
en osthalfva. 

"Nå, har herrn bröd också?" återtog Frans med ett illparigt leende.

"Jo du, det har jag", svarade Hjerp-Calle och sträckte
handen efter käppen, som alltid stod bredvid disken,
ty han började ana oråd.

"Ät då, så svälter herrn inte ihjäl", skrattade
Frans och begaf sig på flykten, i hack och häl
följd af Hjerp-Calle, som i häftigheten stötte mot
strömmingstunnan, så att den rullade efter Frans och
föll på hans hälar, med den påföljd att Frans stupade
på näsan och efter honom Hjerp-Calle, båda formligen
simmande i saltlaken bredvid strömmingarne, som 
hoppade kring i snöslasket, liksom om de varit
osaltade och aldrig någonsin upptagna ur sitt rätta
element.

Sprattlande, som en verkligt lefvande fisk, låg Frans
och kunde icke resa sig, ty hans venstra fot var 
fjettrad som i ett skrufstäd. Hjerp-Calle hade nämligen
fått fast i hans fot, och samtidigt med saltlaken,
som kylde bröst och mage, kände Frans kallsvetten
perla utefter ryggraden, ty nu var visserligen
vedergällningens stund kommen.

Med förtviflan i sin blick reste sig Hjerp-Calle och
skådade hur strömmingarne i långa rader seglade bort
i rännstenen, utan att han kunde hejda dem, ty sitt
byte kunde han icke släppa. Ifrån strömmingarne vändes
hans tankar till sist uteslutande mot upphofvet till
hans olycka, och med blicken lågande af hämd höjde han
käppen, för att på stället afstraffa den stackars
Frans, oaktadt våra väl riktade snöbollar smattrade
kring hans öron.

Redan hade några käpprapp fallit på den delen af
Frans' kropp, som låg så beqvämt till hands, då vi
alla med ett ljudeligt hurra rusade mot barbaren,
för att befria vår olycklige kamrat; men ovilkorligen
stannade vi på halfva vägen vid den syn som plötsligt
framställde sig för oss, likt en uppenbarelse från
höjden. I samma ögonblick vi ämnade göra vårt anfall,
framskyndade en liten ljuslockig flicka, eller kanske
rättare sagdt en ängel, som kastade sig emellan käppen
och Frans, så att det sista slaget träffade henne.

"Pappa, pappa, slå honom icke!" ropade den lilla
flickan med ångestfull röst och sträckte bedjande
sina små händer emot Hjerp-Calle.

Vid ljudet af denna röst släppte Hjerp-Calle både
käppen och Frans, och stod ett ögonblick stirrande
på uppenbarelsen.

"Du får icke göra honom illa!" snyftade barnet med
en medlidsam blick på Frans.

"Ebba, min lilla flicka, har jag slagit dig?" klagade
Hjerp-Calle, och tog barnet i sin våta famn,
betäckande hennes ansigte med kyssar, hvarpå han
hastigt bar henne in i det gula huset.

Slagna af förvåning, stodo vi alla och tittade
efter den försvunna synen; till och med Frans
glömde sitt jemmerliga tillstånd, för att blicka
efter sin räddarinna. Några ögonblick derefter
sågo vi Hjerp-Calle inträda i sin öfvergifna bod,
som under tiden blifvit öfverfull af kunder, och vi
stodo alla färdiga att gripa till flykten, men då vi
sågo att han icke gjorde min af att vilja förfölja
oss, icke ens att taga vara på sin käpp och sin tomma
strömmingstunna, så gjorde vi oss ingen brådska, utan
stannade en stund på valplatsen, blickade upp till
fönstren en trappa upp, ty helt säkert hade vår hulda
skyddsängel kommit derifrån. Det dröjde heller icke
länge förr än hon visade sig ett ögonblick i ett af
fönstren; hon nickade åt Frans och log så godt emot
honom, att vi andra blefvo helt nedstämda öfver att
icke ha varit i hans ställe.

Den ljuslockiga flickan blef sedermera en lång tid mål
för vår nyfikenhet och våra gissningar, några trodde,
att hon var en bortröfvad prinsessa, som Hjerp-Calle
dolde i sitt hus, andra återigen, mindre romantiska,
förmodade att hon var
Hjerp-Calles dotter, ty hon hade ju kallat honom
"pappa", och slutligen kommo vi alla öfverens om att
denna sista förmodan var den troligaste.

Besynnerligt nog klagade icke Hjerp-Calle hos vår
lärare öfver vårt sista och djerfvaste anfall emot
hans lugn, och från den dagen fick han också vara i
fred. Visserligen väcktes några gånger fråga om att
roa oss på Hjerp-Calles bekostnad, men det stannade
dervid, ty Frans, hufvudmannen för våra skälmstycken,
hade ändrat tankar, han ville icke vidare höra talas
om något spratt åt handelsmannen, ja, än mer, han
tog honom under sitt beskydd och sade sig vilja slå
armar och ben af den som vågade förnärma Hjerp-Calle
eller någon i hans hus.

Lotusväxten. (Sid. 295.)

Omkring sex och ett halft år hade förflutit sedan
den skickelsedigra bataljdagen, Frans och jag hade
för längesedan slutat skolan, och minnet af hela
den muntra episoden hade förbleknat för andra uti
mitt eget öde ingripande händelser, då det på en
gång väcktes till lif vid ett sammanträffande med
Frans, som då var en yngling om tjugo år, elev vid
De Fria Konsternas Akademi. Jag gick en afton ned i
Strömparterren och der påträffade jag Frans, lutad
emot jernstaketet och
med blicken dystert fästad på den hvirflande strömmen,
som porlade och fräste, liksom hade den motsträfvigt
emottagit de glittrande ljuspelare, som speglade
sig uti den. Den vackra anläggningen var eklärerad
och en böljande menniskoskara rörde sig emellan
träden, men Frans tycktes hvarken höra eller se;
synbarligen trodde han sig ensam i hela verlden,
oaktadt det surrande hvimlet bakom honom. 

"Hvad går åt dig, din toker?" 
frågade jag och slog honom sakta på axeln. 

Han vände sig hastigt om och då han igenkände
mig fattade han mina båda händer, med samma häftighet
som den drunknande griper efter en räddningsplanka.

"Jag är olycklig, mycket olycklig!" suckade han och
ett par tårar rullade utför hans bleka kinder. 

"Bah, det går väl öfver", svarade jag. "På artistens 
väg ligga många stötestenar; men man får inte ge sig
vid första stöten. Ihärdighet och mod måste man äga
om man vill uppnå målet, den vinkande lagerkransen;
men hvad är det då egentligen som händt?"

"Mins du den ljuslockiga lilla flickan, som räddade
mig undan Hjerp-Calles hämd, då jag hade utfört mitt
sista puts emot honom?"

Den förtrollade prinsessan! Ja, nog mins jag henne",
svarade jag och hela bataljscenen stod klar för
mitt minne. "Du har då återsett henne och sedan den
stunden målar du dina sjöar gula, som hennes lockar,
dina skogar blå, som hennes ögon och dina himlar
röda, som hennes svällande läppar. Ja, jag förstår
din olycka och deltar deri."

"Skämta icke", suckade Frans. "Jag var endast ett barn
då jag första gången såg henne; men efter den stunden
har hennes bild allt djupare inträngt uti mitt hjerta,
och kring den ha uppväxt mina framtidsförhoppningar,
mina ljufvaste önskningar. Sedan jag slutade skolan
har jag ofta vandrat förbi hennes boning, våra blickar
ha mötts, vi ha helsat som två syskon på hvarann;
men nu -- nu är det icke längre så ..."

"Nåväl, då vet du väl också hvem hon är? prinsessa
eller hökardotter?"

"Hon är Hjerp-Calles enda barn, hans ögonsten,
och likt draken, som rufvar öfver skatten, vakar
han öfver henne. Länge sökte jag att få tala vid
henne, men förgäfves, slutligen lyckades jag dock
att öfvertala en gammal madam, som gick och bjöd ut
bakelser, att framskaffa ett bref till henne."

"Nå, än sedan?"

"Jag fick ett svar, deri hon lät mig läsa sitt
hjertas innersta hemlighet. Hon upptog bekännelsen
om min kärlek med barnslig glädje, och skref, att
hon ville dela sitt hjerta mellan sin far och mig;
hon beviljade mig ett möte i trädgården ... och
detta möte har ägt rum i afton.

"Och ändå säger du att du är olycklig?"

"Fadren öfverraskade oss och -- här afbröt Frans sin
mening och jag kände hur hans hand darrade i min.

"Och han hade käppen med sig?" fortsatte jag Frans'
mening och kunde icke tillbakahålla ett löje, oaktadt
mitt djupa deltagande för hans smärta.

"Han slog mig, och jag stod försvarslös, ty huru
kunde jag väl lyfta handen emot hennes far? Han svor
att han skulle förvandla sitt hus till ett fängelse,
förr än vi skulle återse hvarann."

"Hvad sade flickan om den saken?"

Hon dignade sanslös till fadrens fötter och jag måste
i samma stund fly ifrån henne -- kanske för alltid!

"Då man är tjugo år kan man hoppas och vänta",
tröstade jag, "tiden förändrar mycket; fadrens vrede
skall snart lägga sig, och sedan kommer glädjens tid.

"För mig återstår blott döden!" mumlade Frans med
förtviflans ton.

"Naturligtvis; men först skall du lefva lycklig i
femtio à sextio år. Kom nu hem med mig, jag lemnar
dig icke förr än jag tändt hoppets flamma i ditt
förfrusna hjerta."

Vi åtföljdes hem till mig, och innan påföljande dagen
gått till ända hade jag bringat min stackars vän till
förnuft och förmått honom att med hand och mun lofva
att icke företaga sig några dåraktiga ytterligheter,
utan tåligt afvakta hvad tiden skulle bära i sitt sköte.

Några dagar derefter afreste jag från Stockholm, som
jag trodde för kort tid; men först tre år derefter
återvände jag till hufvudstaden, för att om möjligt
bereda mig en varaktig stad dersammastädes. Jag
återkom pä morgonen en vacker sommardag och sedan jag
flyttat in i mitt gamla logis och ställt mina saker
i ordning, beslöt jag emot aftonen att företaga en
promenad i vagn kring Djurgården, i sällskap med
några af mina reskamrater.

På färden dit lät jag kusken taga en liten omväg och
köra den gatan der Hjerp-Calles bod var belägen;
men huru beskrifva min förvåning, då jag icke ens
återfann det gamla välkända gula huset, utan i stället
ett nybyggdt stenhus, hvars taksparrar voro klädda
med löf och kransar, vittnande om ett nyligen hållet
taklagsöl.

Sedan jag hemtat mig från min förvåning, ropade jag
an en gammal gumma, som gick förbi vagnen, och frågade
henne hvad denna förändring hade att betyda.

"Hjerp-Calle dog, det är nu ett år sedan", upplyste
gumman, "det var en ståtlig begrafning må herrn tro,
hela kyrkan var fullsatt med ljus och alla fattiga
fingo äta och dricka fritt den dagen; men så lemna'
den smulgråten också en half million riksdaler efter
sig."

"En hel million var det", inföll en pojke, som stannat
och lyssnat på oss.

"Han hade ju en dotter, hvar finns hon nu?" återtog jag.

"Ja, det vete vår Herre! Se'n hon fick så mycket
pengar, så ville hon naturligtvis icke bo här, långt
bort från all ära och redlighet."

Stackars Frans, den der halfva millionen var dig ett
streck i räkningen, säkert har hon långt för detta
glömt den fattiga artisten och spekulerar nu som
bäst på att bli grefvinna, ja, furstinna kanhända,
tänkte jag och befallde kusken att fortsätta vägen.

Sedan vi i alla riktningar genomkorsat Djurgårdens
lummiga gröna lundar, ställde vi kosan upp till
Hasselbacken, för att supera; men komna upp till
manegen måste vi stanna, ty hela vägen uppåt backen
var uppfylld af ekipager. Vi stego ur och närmade
oss så småningom värdshusbyggningen.

"Hvilka charmanta hästar!" utropade en af sällskapet,
och visade på ekipaget, som stod närmast trappan,
"och vagnen sedan! den kunde anstå en furste."

Han hade i sanning rätt, ekipaget var verkligen
furstligt, om man undantar kuskens livrée, som var
helt enkelt, mörkgrått med silfver, men förträffligt
öfverensstämmande med de apelkastade hästarne och
det silfverhvita skum som föll från deras frustande
näsborrar. I detsamma sprang en vaktmästare förbi
mig, men måste stanna vid det att jag fattade honom
i frackskörten.

"Hvad är här för tillställning?" frågade jag.

"Här har varit middagsbröllop, min herre", svarade
vaktmästaren och ville fortsätta vägen.

"Nej stopp, min vän, först måste ni säga hvilka bruden
och brudgummen äro?"

"Det vet jag icke, fråga kusken som kör de apelkastade
hästarne, det är de nygiftas ekipage", fortsatte
vaktmästaren och slet sig lös.

Jag närmade mig det präktiga ekipaget, men i samma
ögonblick trädde en betjent i grått livrée ut från
byggningen och vinkade åt kusken, som ögonblickligen
körde fram. Betjenten öppnade vagnsdörren och
lätt som en fågel sväfvade en hvitklädd gestalt in
i vagnen, åtföljd af en svartklädd skepnad, hvilken
sednare jag icke egnade en sekunds uppmärksamhet,
ty åsynen af den hvitklädda gestalten hade alldeles
förvirrat mina sinnen. Hvar hade jag förut sett
detta strålande ansigte, dessa gyllene lockar? de
voro mig så välbekanta, men hvar skulle jag återfinna
dem i det förflutnas virrvarr? Vagnen for af som en
blixt och följdes i hack och häl af marskalkernas och
tärnornas vagnar. Jag skyndade ett stycke efter, för
att se hvarthän de foro, och kom just lagom för att
se vagnarne med ilande fart ta vägen framåt slätten.

I samma ögonblick vagnarne försvunno för min syn,
klarnade mitt minne och bataljen utanför Hjerp-Calles
bod stod lefvande inför min själs öga. Bruden, som jag
nyss sett, hade ju samma englalika anlete, som den
lilla ljuslockiga flickan, Frans' räddarinna. Utan
tvifvel var den strålande gestalten Hjerp-Calles
dotter. Stackars Frans! ditt öde är således afgjordt,
hon är sammanlänkad med en annan och bär helt säkert
nu ett klingande namn, reflekterade jag och återvände
helt dyster till mitt sällskap.

Då jag några timmar sednare hemkom till mig lofvade
jag mig sjelf att så snart som möjligt uppsöka Frans,
och, om han ännu lefde, söka trösta honom öfver hans
förlust.

Nästa morgon vaknade jag mycket sent, klockan
visade på tio; men i detsamma mina ögon riktades emot
klockan föll min blick på ett bref, som stod upprest
emot klockställaren. Det var adresseradt till mig,
jag bröt det och läste: 

 "Vän och broder!

"Med stor glädje återsåg jag dig i går afton, ehuru blott 
för ett ögonblick. Jag är lycklig, outsägligt lycklig, kom 
och se sjelf! Jag väntar dig till middagen och skall skicka 
in min vagn för att hemta dig. Välkommen i dag, i morgon 
reser jag till Italien."

Jag läste och läste om igen: "Jag väntar dig till
middagen och skall skicka in min vagn för att hemta
dig." Det var för mig obegripligt. Jag borde väl
sjelf ha reda på om jag ägde någon vän och bror,
som bestod sig med eget ekipage, men derom visste
jag intet. Att denna min okände vän var litet yr i
mössan af lycksalighet kunde märkas, eftersom han
glömt teckna sitt namn under middagsbjudningen.

Jag ropade min städerska och fick den upplysningen
att portvaktens hustru för en timma sedan emottagit
brefvet, men som hon nu var utgången, så kunde jag
icke få veta hvem som lemnat det.

Brinnande af otålighet gjorde jag helt hastigt min
toilett och redan innan klockan slagit elfva vandrade
jag, behörigen uppsträckt i frack, fram och tillbaka
i mitt arbetsrum, 
lyssnande efter om någon vagn skulle närma sig. Flera
vagnar kommo, men rullade alla förbi; jag började
verkligen känna mig illamående af ovisshetens qval,
som varade i tre hela timmar, då ändtligen klockan
två en vagn stannade utanför min port. Jag sprang
till fönstret och blickade ned på gatan, men huru
beskrifva hvad jag tänkte och kände, då jag såg det
präktiga ekipaget och de apelkastade hästarne, som
jag qvällen förut så mycket beundrat. Jag drog på
mig mina handskar, tog hatt och öfverrock och hade
så när kommit hufvudstupa utför trappan, så brådtom
hade jag ner, för att stilla min nyfikenhet. Betjenten
stod bugande vid vagnsdörren; jag steg upp och ämnade
just med en fråga vända mig till betjenten, då jag
öfverraskades af att finna honom redan på kuskbocken
och vagnen i full fart utåt gatan, tagande vägen åt
Djurgården.

Det var fan till fermité, tänkte jag och kastade
mig förargad på de svällande sidendynorna, ty
nu måste jag uthärda med min ovisshet ända till
framkomsten. Länge behöfde jag dock icke vänta, ty
efter en qvarts timmas färd stannade vagnen vid en
af de täcka sommarboningar, som äro belägna straxt
bortom Djurgårdsslätten.

Med beundransvärd hastighet öppnade betjenten
vagnsdörren och gårdsgrinden, och med lika stor hastighet
ilade jag upp till verandan, der förklaringen väntade
mig. -- På verandan stod Frans K. och räckte mig sina
båda händer med ett hjertligt: välkommen!

Frän Frans vände sig mina ögon till dörren, genom
hvilken i detsamma ett fruntimmer trädde ut på
verandan. Om jag hade himmelens azur, morgonrodnadens
purpur, liljans renhet, solens guld och diverse
andra sorters vackra färger i mitt bläckhorn, så
skulle jag beskrifva henne, men som jag nu endast kan
förfoga öfver bläck, så åtnöjer jag mig med att säga
det hon var gudomligt vacker. Hon fästade sina ögon på
mig, och jag kände igen samma klara och milda blick,
som jag för nio år tillbaka sett i fönstret ofvanpå
Hjerp-Calles handelsbod.

"Min lilla hustru", presenterade Frans, och vändande
sig till sin fru fortsatte han: "Se här, min Ebba,
den ungdomsvän, som jag så mycket talt med dig om."

Med ett ljuft småleende räckte hon mig handen,
hvilken jag kysste, hvarpå jag vände mig till Frans
och hviskade:

"Vore hon också fattig som Job, så vore du likväl den
lyckligaste bland dödlige. Nu är du fem hundratusen
gånger lyckligare."

*



Lotusväxten.

Till de präktigaste trädgårdsväxter, som en nyare
tid infört, hör obestridligen lotus, hvilken lika
mycket utmärker sig genom sina sköna blommor som för
den dermed förknippade traditionen. Lotus (Nelumbium
speciosum) härstammar ursprungligen från Indien,
men ända till sjuttonde århundradet trodde man,
att nedra Egypten vore denna växts rätta hemland,
fastän ingen derstädes sett densamma. I forntiden
kallades den "egyptisk böna", Nil-lilja eller lotus,
och man förtärde dess rot samt frön.

Clusius är den förste, som vi ha att tacka för
noggrannare undersökningar öfver den af Theophrast
och Herodotus utförligt beskrifna Nil-liljan.

Namnet Nelumbo har växten erhållit på ön
Ceylon. Jussieu bildade deraf Nelumbium, och så
heter densamma nu.

Lotusväxten, hvilken i flera delar af Indien, i Kina
och Japan hölls för helig, är i de buddhistiska
presternas ögon ett emblem af den ur vattnet
uppskjutande jorden, och de odla den i dyrbara vaser,
för att dermed smycka sina tempel och altaren. Vi
finna den ännu i dag på alla bilder, som komma
till oss från Indien och Kina. Egypten skänkte
den i gamla tider ett högt intresse, men numera
söker man den förgäfves i de sjöar och kanaler,
hvarest den fordom växte i stor mängd. Man ser den
afbildad på Ptolomeernas medaljer; dess stänglar
smycka sammanflätade de granitsocklar, uppå hvilka
de kolossala egyptiska figurerna hvila; deras blad
tjenade som motiver för tempelpelarne; deras blommor
och unga frukter kröna den gamle Antinous' hufvud
och äro uthuggna på Nil-statyens piedestal.

Strabo berättar, att man på sjöarne gjorde
vattenpromenader i skuggan af dessa liljor. Bladen
hade storleken af thessaliska hattar och tjenade
vanligen till tallrikar eller bägare.

Frökornen voro romarne ännu länge bekanta, men
småningom försvann hela växten från Nilens vatten,
der så många grekiska skriftställare påstodo sig ha
sett densamma; blott på medaljer och i hieroglyfer
spelade den ännu en roll.

Lotus är en mångårig vattenväxt, hvilken har mycket
gemensamt med näckrosen i våra åar. Blommorna
kunna liknas vid utomordentligt stora tulpaner,
en jemförelse, som isynnerhet är på sin plats hvad
knoppen beträffar. Blomskaftet är 3 fot långt och
så mjukt som hos alla andra sjörosor, blombladen
tegellagda, i kanten lifligt röda och tolf eller
femton till antalet, ståndarne hvita. Blommorna äro
öppna två dagar å rad och tillsluta sig om natten;
deras doft erinrar om törnrosens.

Herodotus liknade nelumbium-blomman vid liljan och gaf
växten för den skull namnet Nil-lilja. Plinius 
jemförde den med mossan; Atheneus betecknade
den med namnet lotus, hvilket sedermera användes på
en mängd andra växter.

Herodotus berättar, att egyptierna närde sig af Nil-lotus:
dess frön, hvilka likna vallmons, tjenade till
brödbakning, hvarjemte roten, som var söt och af
ett äpples storlek, efter hans påstående, likaledes
förtärdes.

Nelumbium har samma vegetationsperioder som de öfriga
arterna af samma familj; bladen affalla om hösten
och intet spår synes till dem under vintern. Rötterna
förblifva under vatten eller i det fuktiga kärlet och
för att öfvervintra dem, behöfver man endast skydda
dem mot frost.

Lotus jemte dess särskilda varieteter växa vilda i
de indiska sjöarne och Wolgas mynningar. Jacquemont
fann växten äfven i Caschemirs sjöar, och de fattiga
i detta land hopsamla samt förtära rötterna, liksom
i Egypten pä Herodoti tid.

*



Amalienborg-platsen i Köpenhamn.

Hvarje verklig residensstad, stor eller liten, har
ett qvarter, der aristokratien nedslagit sina
bopålar, för att, skiljd från de öfriga elementerna
i sällskapsverlden, endast umgås med sig sjelf
-- eller hofvet. I Köpenhamn är det Amalienborg-platsen, 
hvilken, jemte närmaste omgifningen
bildar medelpunkten för haute-voléen. Amalienborg
sjelf är byggdt i samma stil som andra slott från
förra århundradet och platsen en af de skönaste,
någon stor stad besitter, omgifven af flera stora
palatser, hvilka uppbyggdes af gamla danska 
adelsslägter, grefvarne Schack, Berkentin, Levezau och
Brockdorf på en tid, då hufvudstaden allt mera
utvidgade sig. Midt på platsen står konung Fredrik
den femtes vackra brons-ryttar-staty, hvilken år 177l 
restes på dansk-ostindiska kompaniets bekostnad.

Danska staten inköpte sjelfva platsen 1794, och då
en stor eldsvåda samma år ödelade konungaboningen,
valde konung Fredrik VI två af de förstnämnda,
hvilka han lät förena genom en pelargång, till sitt
residens. Hans efterföljare,
Fredrik VII, bebodde Amalienborg ända till 1839, från 
hvilken tid det på vår bild till höger befintliga palatset 
öfverlemnades till öfver-appellationsrätten och det andra till 
utrikesministèren. Den till venster synliga byggnaden bebos af 
enkedrottningen Carolina Amalia och det fjerde af andra höga 
personligheter.
Amalienborg-platsen i Köpenhamn.




Wreta.

I Östergötland ligger, gränsande intill den ansenliga sjön 
Roxen och genomfluten af Motala Elf, som faller ut i samma 
sjö, en socken, kallad Wreta eller Wreta Kloster, hvilken 
i ecklesiastikt hänseende lyder under biskopen i Linköping 
såsom dennes prebende. Socknen är icke rik på stora och 
välbyggda gårdar, -- den vackraste bland dessa är sannolikt 
Brunneby, på hvars förskönande den fordne Linköpings-Bispen, 
sedermera ärkebiskop Lindblom nedlagt stora kostnader; -- 
men den har en märkvärdighet af hög rang i sin vackra kyrka 
med dennas konungagrafvar, ett ännu väl bibehållet minne 
från den tid, då Wreta var sätet för ett af Nordens äldsta 
och rikaste kloster.

Striden emellan kristendom och hedendom var i det 
närmaste slutad i Sverige, sedan den länge fortfarit och gjort 
de med hvarandra nära beslägtade folkstammarne i Svea- och 
Götalanden till hvarandras hätskaste fiender. Hedningarne 
hade länge haft sitt stamhåll i Uppsvealandet, der den gamla 
nationalhelgedomen med dess minnen öfver dem utöfvade en 
dragningskraft, som icke så lätt förslappades; deremot hade i 
Götalandet kristendomen vunnit allt större insteg, och sedan 
Olof Skötkonung sjelf tog dop och kristendom i Westergötland, 
hade detta landskap blifvit det kristnade Sveriges 
medelpunkt. Derifrån utbredde sig allt mer den nya läran, och 
sonen af Inge den Äldres hedniska motkonung, Offer-Sven, 
hade sjelf under sina sista dagar öfvergått till kristen tro och 
infört denna i sitt Östergötland, ehuru hans kristna namn 
Carl eller Kol blifvit mindre bekant än hans hedniska 
benämning, Erik Årsäll.  På öfverkonungens tron satt nu Inge 
den Yngre, sonen af den äldre konung Inge, hvilken af Kols 
fader för kort tid blifvit undanträngd, och lika fiendtligt som 
förhållandet varit emellan fäderna, lika vänskapligt torde det 
hafva varit emellan sönerna. Måhända stod också icke hela 
Östergötland under Kols välde och innehade Inge obestridt 
nordliga delen af landskapet; i alla fall blef freden emellan 
de bägge furstarne icke störd, och konung Inge synes hafva 
utöfvat vissa höghetsrättigheter öfver landet. Alltnog, 
konung Inge beslöt att i norra delen af Östergötland upprätta 
ett af de helighus, som under benämningen kloster redan 
funnos i mängd uti alla kristna länder, och hvilka, om de än i 
mycket ej voro till gagn för hvarken religionen eller staten, 
dock icke, åtminstone under sin första tid, böra obetingadt 
fördömas. Till ställe för sin nya anläggning utsåg Inge den 
plats, der Wreta kyrka ännu ligger, och här lade han år 1128 
grunden till ett kloster for Benedictiner-nunnor, hvilket 
helgades åt Jungfru Maria och kallades “Mariæklostret i Wreta“, 
S. Conventus Sanctæ Mariæ Wretis, som det heter uti 
inskriften på klostrets signet, hvilket visar den Heliga 
Jungfrun med Jesusbarnet på armen. Här uppfördes en kyrka af 
huggen kalksten, en konungasal och flera byggnader för 
klostrets och dess invånarinnors behof. Dessa sistnämnda blefvo 
snart (1162) Bernhardinerinnor, och år 1289 invigdes klostret 
högtidligen af biskop Bengt i Linköping. Det dröjde icke 
länge, innan Wreta kloster vann högt anseende och blef ett 
moderkloster för talrika andra. Därifrån bafolkades Riseberga 
i Nerike, bekant genom den tyska rofriddaren Bernhard Långes 
nidingsdåd emot den sköna och högättade Elisif Wase, 
om hvilket biskop Nils i Linköping författat den bekanta 
visan; -- derifrån utgick Skog eller Skokloster i Upland, i 
hvars kyrka Holmgeir Folkunge ligger begrafven, -- rebell i 
lifstiden, helgon efter döden; -- derifrån utgick Askeby 
kloster i Östergötland och andra derjemte. Biand sina 
abbedissor räknade klostret icke blott förnäma fruar, utan till och 
med furstinnor och drottningar, bland dem anläggarens 
efterlemnade enka, en dotter af konung Sverker II, vid namn 
Ingegerd, en dotter af konung Carl VII (I), vid namn 
Christina, en dofcter af konung Carl Knutsson, m. fl. Klostrets 
rykte för helighet var stort. Vallfarter anställdes dit från 
alla håll, indulgentier erhöllos för besök derstädes, och 
kommande ting uppenbarades för systrarne i Wreta. Så var 
det t. ex. en helig klosterfru i Wreta, som, på grund af 
gudomlig uppenbarelse, förutspådde Carl VIII den krona, hvilken 
han en gång skulle bara. Så utrustadt i andligt 
hänseende stod klostret icke heller efter i verldsligt. Testamenten 
och gåfvor strömmade dit från furstar och adel, lärde och 
lekte, och bland klostrets jordagods uppräknas 2 säterier, 68 
bondgårdar, 10 vattenqvarnar, 7 fisken, utom jord och tomter 
i åtskilliga städer samt hela tionden af Wreta och andra 
socknar. Så fortfor klostret, till dess den nya tiden kom 
och störtade det öfver ända, tillika med alla dess systrar. 
Som den sista abbedissan nämnes Sigrid Botolfsdotter, 1513 
till 1538. Det rika klostrets byggnader lemnades att 
förfalla. Ännu 1750 qvarstodo murlemningar af konungasalen; men 
nunnornas Convictorium hade då redan blifvit rifvet och 
stenen använd till byggandet af tornet på Linköpings domkyrka. 
Af alla klosterhusen återstår blott ett enda, en byggnad af 
tälgsten invid det nuvarande pastorsbostället, länge begagnad 
till magasin och kanske ännu använd på detta sätt.

Men på höjden står ännu den gamla klosterkyrkan, som 
med sina tillbyggnader, hvaraf en del tros härleda sig från 
Magnus Ladulås, och sina grafchor, sitt af massiva tälgstenspelare 
uppburna hvalf, sina väggmålningar och sina minnen, 
utgör en af Östergötlands härligaste prydnader. Hon tyckes 
hafva blifvit ombygd omkring 1248, invigd 1279, och röjer 
en öfvergångsstil från rundbåge till spetsbåge samt består af 
långhus, träskepp och aflångt fyrkantigt chor i öster, allt af 
kalksten; långhuset är treskeppigt, mellersta skeppet dubbelt 
bredare, men föga högre än sidoskeppen, hvalfven uppburna 
af 2 par pelare och lika många pilastrar; två sidotorn af sten 
hafva funnits och en träspira på midten af korsbyggnaden; 
men nu bär mellanskeppets vestligaste hvalf ett torn i nyare smak. 
I Wreta kyrka hvila, berättar sägnen, konung Inge den Yngre och 
hans andra gemål, drottning Helena, danske konungen Magnus 
Nilsson, dotterson af konung Inge, konung Ragvald 
Knaphöfde, Suno Syk, -- öfver hvilka alla Johan III låtit i hvalfven 
under kyrkan uppföra monumenter, bestående af liggande stenar, 
innehållande deras namn och bedrifter, medan en förgylld 
konungakrona från hvalfvet hänger ned öfver stenen. Bland 
grafhvalfvens invånare känner man med bestämdhet konung 
Waldemar Birgersson, konung Johan III:s svärmoder, Anna 
Eriksdotter Lejonhufvud, och flera medlemmar af slägterna 
Mörner, Färla, Koskull, Some och Douglas. Äfven Gustaf 
Wasas svärmor, Ebba Lejonhufvud, som icke ville afvika från 
den gamla tron, lefde i Wreta kloster som enka och dog der 
efter klostrets upphäfvande, af pesten 1549. 
 Th.

*



Om luftdrag i boningsrum.

Det första, som resande till lands och vatten forska
efter, innan de anträda sin färd är vinden. Vet man
först hvarifrån denna kommer, så är redan mycket
vunnet. Äfven boningsrummet har sina luftströmmar,
regelmässiga passadvindar, särskilda lokalvindar,
till och med sina hvirfvelvindar, och den som icke
aktgifver på dessa, kan åtminstone ådraga sig snufva
eller tandvärk, hvilka torde blifva kinkiga nog.

Det är tidigt på morgonen, den gryende dagen
skimrar in genom fönsterna, kakelugnen är ännu
kall. Vi rusta oss till undersökning och förse oss
med nödig vetenskaplig attiralj: en lätt dunfjäder
eller, om man så vill, litet plockad vadd eller en
luddig silketråd. Låta vi vår fjäder flyga ut i det
oeldade rummet, så sänker den sig småningom sakta
till golfvet, då den förråder vindstilla.

Men nu göres det upp eld i kakelugnen och elden
börjar hastigt flamma. Knappt hinner kakelugnen
blifva varm, innan luftströmmen i rummet börjar
drifva sitt spel. Luften rundt omkring kakelugnen
blifver varm, de särskilda delarne utvidga sig,
flytta sig ifrån hvarandra, likt personer, hvilka 
väl under köld sätta sig närmare ihop, men fordra mera
utrymme, när det kännes dem för varmt. Den upphettade
luften blifver lättare och stiger i höjden uppefter
kakelugnens sidor, alldeles som ett stycke kork,
hvilket vi trycka ned i ett vattenglas och sedan
släppa, skjuter upp i ytan.

Låta vi nu vår fjäder flyga i närheten af kakelugnen
-- så stiger den hastigt upp i taket, sväfvar längs
detta och sjunker sedan vid fönsterväggen småningom
ned till golfvet.

Luftens jemnvigt i rummet är störd genom kakelugnens
värme. Hålla vi fjädern nere vid golfvet i dennas
grannskap, vandrar den fram till eldstaden och utvisar
derigenom, att den kallare luften, som fyller rummets
nedra del, i samma mån rycker närmare kakelugnen,
som den varmare stiger upp utefter dess sidor. Denna
undre kalla luftström uppstår först i närheten af
kakelugnen, och blott småningom rycka de aflägsnare
delarne efter, medan den öfre varmare luftströmmen
likaledes tager sin början på samma ställe och
fortplantar sig allt längre och längre. Så bildar
kakelugnen den medelpunkt, från hvilken upptill de
varma luftströmmarne flyga bort och åt hvilken nedtill
de kallare taga sin riktning.

Vi finna här den fullkomligaste likhet med den stora
luftströmmen, som förekommer på jordens yta. Det
ställe af jorden, hvilket af solen mest uppvärmes,
representeras i rummet af kakelugnen, de kalla
trakterna åt polerna till emotsvara de frusna
fönsterna och svalare delarne af kammaren. Från
de varma länderna, i närheten af eqvatorn, stiger
den varma vinden först uppåt och afflyter sedan,
småningom sänkande sig, åt båda polerna. Från de
kallare trakterna återigen tillströmma de tätare
kyliga luftmassorna, för att återställa jemnvigten.

Om rummet vore fullkomligt lufttätt tillslutet,
skulle, utom de nyss beskrifna luftströmmarne, inga
andra äga rum, liksom på jorden endast tvänne vindar
regelbundet skulle blåsa, om den vore ett glatt,
likformigt klot och alltid hade samma årstider. Men
å fönster och dörrar finnas städse talrika små
springor, hvilka för ögat knappt äro märkbara, men för
luften bilda lika många portar och dörrar. Så snart
rummet är precist lika varmt, som luften utanför,
äger emellertid ingen luftvexling rum; dock inträffar
sällan ett dylikt fall, enär det eldade rummet är
varmare än fria luften och vi å andra sidan under
sommaren söka göra det så svalt som möjligt. I båda
fallen har luften inne och ute en olika täthet och
söker fortfarande att blanda sig samt återställa den
störda jemnvigten, hvilket sträfvande uppenbarar sig
desto häftigare, ju större värmeskillnaden är.

Är det mycket varmt i rummet och sträng köld råder
ute, så blåser det, vid en dörrs eller ett fönsters
öppnande, redan skarpt in i det förstnämnda,
men skulle olyckligtvis två motliggande fönster
eller dörrar låtas upp, så uppnår den inträngande
luftströmmen sin högsta kraft. Dörrar och fönster
flyga upp, om de icke äro omsorgsfullt tillstängda,
och den som i rummet blifver utsatt för en dylik
hvirfvelvind, ett sådant förderfligt drag, kan lätt
skaffa sig en farlig förkylning på halsen.

Det är någonting helt annat att, försedd med en
skyddande drägt, ute i fria luften slå sig fram emot
vinden, än att i kammarens lugn eller måhända under
sjelfva sömnen blifva ansatt för drag; sök derföre
på allt sätt undvika det!

*



Såpbubblan.

Hvad som såväl i en yngre som mognare ålder ofta har 
föranledt vårt öga att dröja vid åsynen af såpbubblan, är den 
skönhet i form och färg, den lättrörlighet och förgänglighet, 
hvilka äro denna luftiga tingests utmärkande drag. Den stora 
och sköna bubblan kommer gossens öga att stråla af glädje; 
men i hans uppsyn står samtidigt att läsa en viss ängslan öfver 
att detta praktverk i nästa ögonblick kunde gå förloradt. Och 
han har rätt; ty färgspelet, som gör bubblan så skön, antyder 
just, att hinnan blott har en utomordentlig ringa tjocklek 
samt att den sålunda är utsatt för att brista vid minsta 
tillfällighet. Så länge bubblan är liten, saknar den färg; först 
efterhand som den växer och dess fina hinna ytterligare 
utspännes samt dervid aftager i tjocklek, framträda regnbågsfärgerna, 
och sådant i desto högre grad, ju större bubblan är 
och ju tunnare och svagare dess väggar blifva. Bubblan brister 
just i det ögonblick, då den företer sin högsta färgprakt. 

Äfven den lilla bubblan, som saknar färger, emedan dess 
hinna är något tjockare, har blott en kort varaktighet, när 
den öfverlemnas åt sig sjelf, ty afdunstningen från dess yta 
förtunnar hastigt den fina hinnan; snart är den så tunn, att 
den börjar spela i regnbågens färger, hvilkas styrka tilltager 
allt efter som hinnans tjocklek aftager, och några ögonblick 
sednare brister bubblan, just då den står i sin fulla glans; 
skönhet och förgänglighet hålla äfven vid detta tillfälle jemna 
steg med hvarandra.

Huru ofta ha vi icke som barn önskat att kunna förläna 
såpbubblan en större varaktighet, för att desto längre få 
tillfälle att glädja oss sjelfva och andra åt dess vackra form och 
präktiga färger; men sällan lyckades det oss att bevara dem 
en längre stund; blott en minut och den brister, i det den 
tunna hinnan sammandrager sig till en droppe.

Det kan derför icke annat än intressera oss, att man 
genom ganska enkla medel lyckats gifva såpbubblan en så 
lång varaktighet, att till och med mycket stora bubblor 
med lätthet kunna hålla sig 10-15 minuter, hvarigenom man 
i all sköns ro kan följa utvecklingen af dess färgspel. Med 
litet försigtighet och några små konstgrepp är det äfven 
möjligt att gifva såpbubblor på några tums storlek en varaktighet 
af 2-3 timmar.

Då det nämligen är afdunstningen från bubblans stora 
yta, hvilken bildar orsaken till de vanliga såpbubblornas korta 
varaktighet, i det deras hinna snabbt försvinner till en så 
ringa tjocklek, att den förlorar den nödiga sammanhangskraften, 
så ligger den tanken nära till hands att ersätta vattnet 
genom en annan vätska, hvilken antingen icke eller blott 
långsamt fördunstar. En sådan vätska känna vi under namn 
af glycerin, ett tjockt sött fluidum, som mycket liknar sockersirup. 
Genom att blanda såpvattnet med glycerin i riktig 
proportionDe fenomener, hvilka nedanföre skola omtalas, 
har man isynnerhet den belgiske naturforskaren Plateau att 
tacka för. Den  af honom föreslagna vätskan beredes genom att upplösa 
1 del Marseiller-tvål i 40 delar vatten, filtrera och blanda det 
klarade tvålvattnet med 2/3 af dess rymd ren glycerin, under stark 
skakning. Vätskan blifver härvid varm och måste afkylas intill 
luftens värmegrad, innan den kan användas., 
erhåller man en vätska, ur hvilken man med 
samma lätthet, som af vanligt såpvatten, kan bilda bubblor; 
men dessa nya såpbubblor äro långt varaktigare, än de sedan 
gammalt bekanta, hvilket dels har sin orsak i, att den vätskhinna, 
hvaraf de äro bildade, blott långsamt försvinner, och 
dels härrör derifrån, att glycerinvätskan besitter en vida större 
seghet än såpvattnet.

Skola vi ha riktig glädje af att betrakta dessa nya 
bubblor, måste vi förse oss med några enkla redskap. Först 
och främst göra vi oss af jern- eller messingstråd en liten 
ring med tre ben och omkring 3 tums diameter, hvarefter vi 
doppa densamma, hållande honom i ena benet, ned i 
glycerinvätskan. När vi sedermera långsamt draga honom upp ur 
vätskan, qvarstannar en nästan osynlig hinna, utspänd i 
ringen. Derefter blåsa vi med kritpipan en bubbla på omkring 
5 tums diameter, föra den försigtigt 
öfver ringen med den fina hinnan och 
låta bubblans nedersta punkt beröra 
denna; bubblan och hinnan skola då 
flyta tillsammans och på ringen 
kommer bubblan att hvila fritt, sedan 
den med en lätt rörelse blifvit lossad 
från kritpipan. (Fig. 1.)
Fig 1.

I denna ställning är det lätt att 
bevara bubblan 10-15 minuter, förutsatt 
att glycerinvätskan är riktigt 
tillblandad, och vi ha alltså god tid att 
iakttaga, huru den ursprungligen färglösa 
bubblan efterhand färgar sig starkare och starkare, till dess 
ändtligen afdunstningen eller lufttrycket gör ett slut på dess 
tillvaro.

Den nya vätskans företräde, framför det simpla såpvattnet, 
visar sig först rätt, när vi gå ett steg vidare. Dess 
större seghet tillåter oss nämligen, på ett lika lätt som 
elegant sätt, att ombilda den klotformiga bubblan till andra 
figurer, hvilka i skönhet icke stå tillbaka för denna. När vi 
nämligen bringa kritpipan, efter att först hafva doppat den i 
vätskan, i beröring med klotet, skall den häfta vid detta. 
Fig 2.
Suga vi derefter ut luften ur bubblan, förminskas dess storlek; 
i början förändrar den icke sin klotform, men när den 
blifvit så liten, att ringen jemnt och nätt kan omsluta 
densamma och vi ytterligare fortsätta utsugningen, då antager 
den linsformen (fig. 2), hvilken 
tillplattar sig mer och mer, tills den 
omsider ånyo förvandlas i en enkel hinna. 

Vilja vi frambringa andra former, 
då få vi taga ännu en ring till hjelp, 
dock måste denna vara försedd med 
bygel och dithörande handtag. (Fig 3.)
Fig 3.

I båda dessa ringar tillvägabringa vi då först en fin 
vätskhinna genom att doppa dem i glycerinvätskan, sätta derefter 
kritpipan, hvilken likaledes blifvit 
doppad deruti, i beröring med hinnan i 
den nya ringen och blåsa en bubbla. 
Denna skall då häfta fast vid ringen, 
och när den erhållit en 4-5 tums 
storlek, lösgöra vi pipan från bubblan, 
genom att föra denna upp med ringen. 
Bubblan skall då hänga fritt 
under ringen. Föra vi nu långsamt 
den bildade bubblan bort öfver hinnan 
i den första ringen och beröra denna i närheten af ringen, 
liksom under det första försöket, så skall bubblan äfven fästa 
sig vid den nedersta ringen (fig. 4). Efter dessa förberedelser 
kunna vi ändtligen skrida till ombildande af klotformen. 
Den öfversta ringen, hvars skaft vi hålla i handen, lyfta vi 
då långsamt upp, under det att den understa förblifver 
stående; bubblan skall då till en början blifva aflång, men när 
vi höjt handen något mera, ombildad till en cylinder (fig. 5).

Fig 4.Fig 5.


Sidorna i denna cylinder äro räta linier, när vi
hålla de två ringarne midt öfver hvarandra, men
ändytorna bildas af två bågiga ytor, hvilka åter äro
delar af en klotyta, hvars diameter är cylindrens bubbla. Hålla vi ringen
nägra ögonblick i denna ställning eller fästa vi den
öfversta ringens skaft i något föremål, så att vi åter
ha fria händer, skola vi snart få se, huru cylindern
börjar att spela i alla regnbågens färger, liksom
förut bubblan; hvarvid ett skådespel frambringas,
i skönhet vida öfverträffande såpbubblans.

Äro vi tillfredsställda med betraktelsen af denna vackra 
skapelse, kunna vi åter vända oss till bubblan. Vi doppa då 
kritpipan i glycerinvätskan, bringa den i beröring med 
cylinderns öfversta yta och suga en liten smula luft ur bubblan, 
för att spränga den hinna, som sitter i kritpipans mynning. 
Sedermera blåsa vi långsamt genom pipan; cylindern skall då 
utvidga sig mer och mer samt slutligen ombildas till ett klot, 
och när vi derefter långsamt lyfta den öfversta ringen, under 
det att vi samtidigt blåsa ut bubblan, kunna vi med lätthet 
bilda en bubbla af en half alns diameter.

Vi vilja nu lemna bubblan, änskönt många andra
vackra former kunna frambringas genom att placera två
eller flera bubblor emellan de två ringarne; ty den
präktiga vätskan tillåter oss framställa former af
helt annat slag. Äfven härvidlag behöfva vi några få
redskaper. Af tunn metalltråd ha vi låtit göra oss en
figur, bildande skelettet till en tärning, nämligen
dess 12 kanter. Detta skelett, som vi vilja kalla ett
tärningsnät, är genom en bygel af metalltråd fästadt
vid ett grepp eller handtag. Doppa vi tärningsnätet
på det sättet ned i glycerinvätskan, att endast de
12 kanterna komma ned under ytan, men icke bygeln och
handtaget, så skola vi, efter att långsamt ha dragit
nätet upp ur vätskan, finna en ganska egendomlig
figur i nätets inre (fig. 6.).
Fig. 6.

Det visar sig nämligen, att från
hvar och en af tärningens 12 kanter går en fin hinna
in emot midten, der dessa tolf hinnor förenas i en
trettonde fyrkantig yta, så att öfverallt 3 ytor löpa
tillsammans i en linie och 4 linier ett hörn.

Lemna vi figuren några ögonblick i ro, skall den
liksom bubblan börja att spela i alla regnbågens
färger och erbjuda en intressant anblick, hvilken pä
flera sätt kan variera. Låt oss försöka att
införpassa en liten bubbla i nätet, genom att, medan
den ännu hänger vid kritpipan, bringa dess nedersta
del i beröring med en af de sneda linier, som föra mot
tärningens midt. Vi skola då varseblifva, huru nätets
12 hinnor fånga den lilla bubblan samt utspänna den
hvar och en i sin riktning, och ha vi väl lösgjort
pipan ifrån bubblan, har klotformen försvunnit,
ty bubblan är ombildad till en tärning, som sväfvar
midt i nätet, uppburen af tolf fina hinnor (fig. 7).
Fig. 7.

Här ha vi alltså en figur med skarpa kanter, bildade
af en vätska, och det lönar sig väl att uppoffra
några ögonblick för betraktandet af denna subtila
byggnad. Vi kunna ytterligare variera figuren genom
att åter bringa kritpipan i beröring med den inre
tärningen och blåsa den större, tills den omsider
kommer att uppfylla hela nätet; i samma ögonblick
äro de tolf spännande ytorna försvunne och endast
de hinnor återstå, som stänga nätet på 
alla sidor. Detta är alltså andra
variationen. Försöka vi härefter
att öka storleken på figuren, genom att inblåsa mer
luft, så skall den ombildas till ett klot, hvilket
kringspinnes af tärningsnätet, 
och vi ha nu på ty sätt återkommit till såpbubblans
ursprungliga form, klotet. Besitta vi lust och tålamod, kunna
vi i omvänd ordning framkalla dessa figurer; ty vid utsugning
af luften ur det af tärningsnätet omslutna klotet, bildas först
en tärning, hvars kanter äro nätets, dernäst en frisväfvande
sådan och ändtligen när denne försvinner, den ursprungliga
figuren med 13 hinnor, hvilken uppstod vid neddoppning af
nätet i glycerinvätskan.

Ville vi ytterligare variera samma thema, så kunna
vi ombilda den i nätet sväfvande tärningen till en
cylindrisk form; detta kan ske genom att beröra två
motstående spännande hinnor, hvarvid dessa sprängas,
och man erhåller på det sättet en cylinder, utspänd
mellan fyra hinnor. Söka vi derefter att genom
beröring af cylindern spränga dess hinna, danas ett
system af 3 hinnor, hvilket just genom sin enkelhet
erbjuder en intressant anblick.

Fig. 8.
Tärningnätet kan äfven ersättas genom sådane hvilka
framställa andra regelbundna former, hvarigenom helt
olika figurer erhållas. Tetraedern är en kropp, bildad
af 4 likstora och liksidiga trehörningar. Doppa vi
ett nät, formadt som en tetraeder i vätskan,
så skall det vid uppdragningen innehålla en figur,
bildad af sex ytor, af hvilka tre och tre ha en
kant gemensam, och som stöter tillsammans i en
punkt i figurens midt. Försöka vi, liksom vid
tärningsnätet, att inpraktisera en liten bubbla i
denna figur, skall den bilda en tetraeder, likformig
med nätet men med bågformig yta (fig. 8).


Fig. 9.
Fortsätta vi försöket med ett nät framställande en
octaeder, d. ä. en kropp, begränsad af 8 likstora och
liksidiga trekanter, så skall också i detta utbilda
sig ett egendomligt, fullkomligt regelbundet system af
ytor, men med större omvexling än de föregående, och
anbringa vi en liten bubbla i nätets inre, skall den
fångas af de der befintliga 12 hinnorna samt utspännas
till en figur, hvars hufvudform är octaederns, men
som dock erbjuder långt flera ytor (fig. 9).

Också denna nya figur kan ombildas på flera sätt,
liksom tärningen i tärningsnätet och gifva anledning
till danande af många öfverraskande former.

Allt detta är emellertid endast exempel; hvarje nytt
nät gifver nya figurer, och således ha vi genom dessa
nät blifvit riktade med en ny leksak, hvilken icke
allenast kan tjena till tidsfördrif för barn och
barnasjälar, utan äfven skall förskaffa hvar och en
med sinne för regelbundenhet samt skönhet i form och
färg, en rik och oväntad njutning.

*




En greflig Urmakare.
Pennritning af Prans Thomansson.


Några mil ifrån Warschau ligger slottet Waina, hvars
ståtliga byggning är belägen på en höjd. Från de höga
fönstren har man den herrligaste utsigt öfver den
skogbevuxna trakten och de tillhörande vidsträckta
ägorna.

Vid vår berättelses början, eller för omkring 8 år
sedan, tillhörde denna i sanning furstliga besittning
Peter Sawatzki. Den rike egendomsherren hade arbetat
sig upp från intet och icke allenast vunnit rikedom,
utan äfven allmän aktning.

Han hade varit enkling i flera år. Den kärlek han
hyst för sin maka, stålsatte hans hjerta mot alla de
snaror, som ortens ogifta damer utlade, för att åter
förmå honom träda i nytt gifte. Kanske afhölls han
egentligen härifrån genom den gränslösa kärlek och
ömhet han hyste för sitt enda barn, den sköna Maria;
kärleken till henne kom ingen ny kärlek att trifvas
eller rotfästa sig i hans hjerta.

Det var i skymningen vid höstens början. Uti Peter
Sawatzkis arbetsrum flammade en brasa i den stora kaminen.
Framför densamma sutto tvänne män inbegripna i
allvarligt samtal, hvilket dock nu syntes lida mot
slutet; ty den yngre af de båda männen stödde sitt
ljuslockiga hufvud helt missmodigt i handen och
yttrade med upprörd stämma:

"Är detta verkligen ert sista ord?"

"Ja, mitt sista, grefve Dolzikoff, derom kan ni vara
fullkomligt öfvertygad", svarade den tilltalade, en
äldre man, som i samma ögonblick uppreste sig, och
med händerna på ryggen började en rastlös vandring
öfver det stora mattbelagda golfvet. Det syntes,
som ansåg han samtalet helt och hållet afslutadt.

"Men har ni noga betänkt det afslag ni nu gifvit",
började åter den unge mannen efter några minuters
tystnad, med ihärdigheten hos en person, som, innan
den helt och hållet uppger hoppet att lyckas, ännu
vill göra några allvarliga föreställningar. "Ni säger
ert afslag vara framkalladt af den stora kärlek ni
hyser för er dotter. Just denna kärlek tycker jag
borde förmå er, att ej stöta tillbaka mitt anbud. Min 
rikedom är jemngod med er; jag är er närmaste granne, mina
gods stöta intill edra. Genom Marias giftermål med
mig blef ni således icke skild från henne, dagligen
kunde ni fröjda er åt hvarandras närhet. Utom allt
detta, så vet ni, att min kärlek är besvarad. Ni får
ursäkta, herr Sawatzki, men er vägran synes mig
högst oförklarlig."

Medan den unge mannen talade, stod Peter Sawatzki
helt stilla och åhörde de med häftig röst framstötta
orden. Då han tystnade svarade den gamle:

"Utan ringaste tvekan har jag redan åtskilliga
gånger tillbakavisat lika goda anbud som edert,
herr grefve. Det enda som kunde förmå mig att ändra
föresats skulle vara till följe af den kärlek jag
vet min dotter hyser för er ... men jag har emotstått
hennes böner och varit min en gång fattade föresats
trogen, hvilken är framkallad af åratals mogen
öfverläggning. Sjelf en man ur folket, erkänner jag
inga andra företräden, inga andra förtjenster än arbetets, förenade
med bildningens. Vore ni aldrig så ringa, men hade
egnat er åt något lönande yrke eller handtverk och
min dotter älskade er, med glädje skulle jag då skänka
er hennes hand."

Den unge mannen reste sig upp, hans smärta gestalt
syntes högre än vanligt. Med hoprynkade ögonbryn
och harmens rodnad på kinderna, nalkades han Peter
Sawatzki och görande en djup bugning, sade han med en
röst, den han sökte göra så kall och lugn som möjligt:

"Farväl herr Sawatzki, måtte ni snart finna en
värdigare make åt er dotter."

Han hastade ut och få ögonblick derefter sprängde
han på sin eldige springare med lösa tyglar framåt,
medan mörka tankar genomforo hans stolta själ.

"En simpel arbetare", mumlade han. "Föredraga en
simpel arbetare framför mig ..."

Men Peter Sawatzki qvarstod länge, utan att förändra
ställning. Ljusskenet från de på arbetsbordet tända
kandelabrarne kastade öfver hans ädla anletsdrag och
gråsprängda lockar ett gyllene sken. En djup suck
höjde hans bröst och tanken, som rufvade i själens
djup, uttalade sig högt:

"O Polen, mitt olyckliga fädernesland ... redan i
fjerran ser jag dina blodiga strider, dero förtrycket
måste framkalla. Maria, min älskling ... jag kan
ej handla annorlunda ...

Sibiriska typer. (Sid. 303.)Lama från Selengadalen.Daure från mellersta Sungari.Buriätinna.Birar Tungas.Buriät.Sojothöfding.Tungus.

Framför spegeln i sitt toilettrum satt Maria
Sawatzki. Hon kastade dock ingen blick i det glänsande
glaset, för att se hur hennes sköna ansigte tog
sig ut i den mörka ramen af nattsvarta lockar, dem
kammarjungfrun ordnade på ett nytt och konstrikt sätt,
hvars uppfinning kostat henne flera dagars ihärdigt
studium. Ja, Maria tycktes ej heller höra de loford
och det fina smicker, som slösades öfver hennes många
personliga företräden. De långa ögonhåren beslöjade
hennes stora, mörka blixtrande ögon, som voro fästade
på mattans brokiga blommor, och kring hennes mun
sväfvade ett vemodsfullt, hopplöst leende.

Klädseln var snart slutad. Kammarjungfrun smög sig
helt tyst ur rummet, till hälften förtörnad öfver sin
herrskarinnas tystnad, hvilken oafbrutet fortgått
under flera dagar.

Den sköna flickan märkte ej att hon blef lemnad
allena. Tystnaden försänkte henne allt djupare i
vemodsfulla tankar och drömmar. Den efter flera
timmars frånvaro återvändande kammarjungfruns steg
väckte henne ej ur den känslodomning som slutligen
nästan öfverväldigat hennes starka själ.

"Grefve Dolzikoff ber mig anmäla sig hos fröken."

Dessa af kammarjungfrun halfhögt uttalade ord kommo
den unga flickan att spritta till; detta namn stod
i allt för nära samband med hennes drömmar, att det
skulle bli ohördt.

Ett solglänsande leende bortjagade alla moln, som
fördystrat hennes höga och fria panna. Hon kastade
en blick i spegeln och såg med nöje den sköna bild,
som i hela dess ungdomliga gestalt strålade derur.

"Ah, Kathinka, i dag har du riktigt visat din
skicklighet", sade hon och ordnade några lockar,
som sjelfsvåldigt lekte på den mjella halsen.

Dessa vänligt uttalade ord belönade kammarjungfrun
mera än den rikaste gåfva.

Det är ganska lätt för fria och lyckligt lottade
varelser att belöna en ringa underordnad tjenarinna,
samt att göra henne mödan lätt.

Maria var ej njugg på denna tillvinnande vänlighet,
denna hjertats godhet, som förstår att äfven i det
kallaste sinne väcka tillgifvenhet och kärlek.

"Bed grefven stiga in i salongen", fortfor den unga
damen; "säg att jag strax skall infinna mig."

Få ögonblick derefter inträdde Maria i omnämnde rum,
der den unge mannen med en älskares otålighet väntade
hennes askomst.

"Maria, min Maria", helsade han, ömt slutande den
unga flickan till sitt hjerta.

"O, Constantin, denna sällhet väntade jag mig icke",
smålog Maria.

"Nej, icke sannt, du trodde dig aldrig mera återse
mig ... trodde det jag helt lätt kunde öfvergifva
hoppet att få äga dig ... tänkte må hända dig redan
vara glömd, eller åtminstone på god väg att blifva
det. Men vid den heliga jungfrun, hvars vördade namn
du bär, svär jag att vi innan aftonen skola erhålla
din faders välsignelse till vår förening."

Vid dessa ord, som uttalades med den gladaste
tillförsigt, drog Constantin den älskade flickan ned
på en af rummets svällande divaner.

"Ack, låt oss icke dåra oss af något falskt hopp
... min far återtager ej sitt högtidligt gifna
ord. Du känner ej alla de böner, jag slösat
på honom. Fastän han vet sig tillintetgöra
min sällaste framtidsdröm, krossa min ljufvaste
förhoppning, så nekar han likväl att samtycka till
vår förening. Utan hans samtycke blir jag aldrig din
maka; hans välsignelse skall jag medföra; den förutan
skulle icke frid och ro finnas i min själ ... huru
ödmjukt, huru innerligt har jag icke bönfallit om
denna välsignelse! "Barn, svarade han mig slutligen,
du vet icke hvad du begär ... du känner ej de fasor,
de rysliga tilldragelser, som jag, blott några år
före din födelse, har upplefvat i vårt förtryckta,
fordom så lyckliga och fria fädernesland. Jag svor
då en helig ed, att om Gud skulle skänka mig barn,
skulle jag lära dem att i pröfningens dagar ej förlita
sig på ärfda skatter, utan blott på egen kraft. Du
var det barn, som skänktes mig: i din själ har jag
sökt nedlägga en ödmjuk förnöjsamhet för den Högstes
outransakliga vilja. Men din hand skänker jag, till
följe af denna ed, blott till någon som egnat sig åt
ett yrke, hvarmed han i nödens stund kan försörja
sin familj. Moln uppstiga, de skocka sig mer och
mer tillsammans ... när de brista och urladda sig,
måtte vi då vara beredda ..."

Hon tystnade. Under talets lopp hade hon blifvit allt
ifrigare, en purpurflamma betäckte hennes vanligtvis
bleka, sammetslika kinder och de stora mörka ögonen
blixtrade af inspirationens eld. Hon hade rest sig
upp och stod i hög, majestätisk skönhet framför
Constantin, som med återhållen andedrägt och hårdt
klappande hjerta åhörde henne.

"Och ändå, Maria, ändå skola vi tillhöra hvarandra",
utropade Constantin och slöt den halft motsträfvande
flickan med svärmande ömhet i sin famn. Jag kan ej
lefva skiljd från dig ... denna tanke, denna känsla
har blifvit mig allt klarare under dessa smärtfulla
dagar jag sökt foga mig i mitt öde. Vår kärlek är
för ren, för varm och sann att kunna förintas; i nöd
och lust måste vi tillhöra hvarandra. Om ett offer
måste göras, nå väl, lät det vara min stolthet, som
gör detta offer. Här ... här vid dina fötter ser
du den ringe arbetaren, den åt hvilken din far vill
skänka din hand, för att betrygga din framtid."

"Constantin! Huru skall jag förstå ... Är ej detta en
dröm? ..."

"Dåraktiga flicka", afbröt Constantin i det han
skämtande skakade sitt blondlockiga hufvud. Tror du
väl något offer är stort i jemförelse mot lyckan, mot
vissheten att få äga dig, att få blifva din make?"

Leende genom tårar, hviskade Marie:

"Du öfverskattar mitt värde, men jag ber till Gud, det
du ej en dag måtte vakna ur din villfarelse ..."

Det första känsloruset hade lugnat sig. De älskande
suto åter vid hvarandras sida, der Constantin omtalade
sina nya framtida planer med säkert hopp att kunna
lyckas.

Då Peter Sawatzki hemkom från en längre utflygt,
han gjort på sina ägor, fann han de båda älskande,
glömske af all verldens oro, sitta fördjupade i
hvarandras åskådning.

"Maria, är det på detta sätt du uppfyller min vilja?" 
frågade Sawatzki med sorglig, allvarlig stämma.

Denna röst återförde dem till verkligheten. Några ord
till upplysning mildrade dock den gamles vrede. En
förut ej erfaren sällhet genombäfvade den åldrige
fadrens bröst, då han uttalade den välsignelse hvarmed
han gjorde dem så outsägligt lyckliga.

En dag förflöt, en dag, full af helig frid. Få
sådana finnas i menniskans lif, men hvars blotta
minne kan komma oss att glömma stundens sorg, ja,
åratals bekymmer.

*

Följande vecka reste grefve Constantin Dolzikoff till
Warschau. I ett aflägset qvarter hyrde han sig några
enkla rum samt anmälde sig i lära hos en i närheten
boende urmakare. Snart kunde denne ej nog berömma
sin lärlings tysta och arbetsamma väsen.

Alla ställen, der grefven kunde sammanträffa med
sina likar, undveks sorgfälligt af honom. Icke för
det han egentligen blygdes öfver det ringa arbete,
hvaråt han för en kort tid egnade sig, utan för det
han fruktade att blifva utskrattad och förlöjligad,
i händelse de skulle lära känna den eftergifvenhet
han visat för sin blifvande svärfaders vilja.

Månad efter månad förflöt under oafbrutet arbete,
hvars enda omvexling bestöd i emottagandet och
besvarandet af den älskade flickans bref. Dagarne
föreföllo honom ej långa; vid pröfningstidens slut
visste han ju hvilken ljuf belöning som väntade.

*

Öfver ett halft är hade förflutit sedan Constantins
bortresa. De älskande hade ej återsett hvarandra,
så var Peter Sawatzki's ovilkorliga beslut.

Det var en vacker vårmorgon, solstrålarne lekte
öfver trädens späda knoppar och fåglarne sjöngo sina
gladaste sånger.

Maria satt i sitt toilettrum, klädd i en spetsrik
morgondrägt, hvars luftiga skyar omslöto hennes
harmoniskt sköna gestalt.

Omkring henne låg uppstappladt den rikaste utstyrsel,
direkt införskrifven från Paris, med hvars smakfulla
gåfvor den älskade fadren tyckte om att öfverraska
och slösa på sitt enda, tillbedda barn.

Småleende betraktade hon dessa lyxens och förfiningens
alster; snart, rätt snart skulle de föras till hennes
eget, nya hem.

Hon var ej längre den häftiga, passionerade
flickan, med moln och solsken omvexlande på den höga
pannan. Hon ägde ett mål, för hvilket hon lefde och
sträfvade, och medvetandet häraf gjorde henne lugn
och lycklig. Hjertats frid återspeglade sig i mildt
återsken från de strålande, mörka ögonen och låg
utbredt öfver hela den ungdomliga gestalten.

Hvad är det för ett buller som gör att hon lutar sig
framåt och lyssnar? I den tidiga morgonstunden hörde
hon hofslagen af en gallopperande häst. Hvem kunde väl
komma vid denna ovanliga timma? Ännu var han ej väntad
och dock ... huru häftigt klappade hennes hjerta, vid 
den glada föreställning, som genomträngde hennes själ!

Hon hörde hastiga steg utanför sin dörr, välkända,
älskade steg, och hon är sluten i Constantins
trofasta famn.

Stundens lycka öfvergår allt annat, all oro och
längtan är glömd; ingenting är numera mäktigt att
åtskilja dem ... denna visshet är deras största
sällhet.

Arm i arm vandrade de framåt genom de många rum, som
skiljde dem från den älskade fadren. Denna vandring
blef ganska långvarig; ty oupphörligt stannade de,
än försjunkna i hvarandras åskådning, än för att
utbyta någon kär, helig tanke.

Slutligen äro de vid målet. Den ömme fadren har åter
uttalat sin varmaste välsignelse, och Constantin har
frambragt bevis på skicklighet i sitt yrke.

Den gamle granskade dessa bevis, det syntes, som lade
han stor vigt vid den minsta småsak.

För de båda unga fanns blott en tanke, eller rättare
en känsla, nämligen sällhetens, allt annat var för
dem af ingen betydelse.

På detta sätt försvunno dagar, tills den randades,
då Maria skulle blifva Constantins brud och maka.

Tanken på denna förening var ej blandad med den
ringaste smärta; ty hon behöfde ju icke skiljas 
från den älskade fadren.

*

Rikedom, hälsa och kärlek, förenade sig att göra de
nygiftas lif till ett blomstrande paradis.

Icke en skymt af de faror och bekymmer Peter Sawatzki
förutsagt, oroade dem. Men han fruktade säkert alltid
dessa faror; ty ständigt satte han den unge grefvens
skicklighet på prof, genom att låta honom reparera
klockor af alla dimensioner och fasoner. Grefven
fogade sig villigt i sin svärfaders nyck, dervid
icke betviflande att klockorna voro sönderbrutna,
för att hålla honom vid ständig sysselsättning och
öfning. De båda unga logo och skämtade med hvarandra
öfver denna onödiga försigtighet.

Med tiden knöto tvänne små söner kärlekens
föreningsband ännu närmare mellan de båda makarne.

År hade förflutit.  Man skref 1863.

De olyckor och fasor, dem Peter Sawatzki förutsett
hade då utbrutit: Polen stod i uppror.

Blod flöt i strömmar; men nya skaror, nya frivilliga
erbjödo sig att offra lif och blod, för att
understödja den sträfvan, som lifvade hela nationen.

Då randades bekymrens, orons och pröfningens dagar
för de hittills så lyckliga makarne.

Constantin kunde ej med likgiltighet tänka på sina
blödande bröder. Han kämpade en hård strid i sitt
hjerta, men kärleken till fäderneslandet öfverröstade
hvarje annan betänklighet. Med en stor del af sina
underhafvande skyndade han att deltaga i de strider
som utkämpades.

De förtryckta segrade öfver sina förtryckare; men med
styrkans makt utmattades småningom det hjeltemodiga
folket.

Farligt sårad, lyckades det Maria, att från
slagfältet låta bortföra sin makes nästan liflösa
kropp. Af fruktan att deras förföljare skulle
tränga in i hemmets helgedom, för att åtskilja
dem, vårdades den sårade i en på godset aflägsen
paviljong. Blott småningom återvann den unge grefven
sina krafter. Redan i veckor hade han blek och matt
vandrat omkring, ännu för svag att återvända till de
stridande.

Helt häftigt inträdde Peter Sawatzki en morgon i
denna undangömda tillflyktsort. Hans ansigte var
blekt, men lugnt. Den fara han så länge fruktat,
stod för dörren.

De voro efterspanade, deras gods konfiskerade och
endast en ögonblicklig flykt kunde rädda dem undan
förvisningsdomen, som ovilkorligen skulle fört till
fångenskap och slafveri.

Några ord upplyste de båda makarne om den hotande faran.

Insvepande sig och barnen i tjocka kappor, skyndade
Maria ned till den väntande vagnen. De båda männen
följde henne. Icke ett ord, icke en klagan gick öfver
hennes bleka läppar; hon tryckte blott allt fastare
sina barn mot sitt modiga och undergifna hjerta.

Ingen af deras dyrbarheter hann medtagas. Det enda,
som för resans bestridande fanns att tillgå, var en
mindre summa penningar, den Sawatzki stoppat på sig.

Flykten gick oupphörligen framåt, snart voro de öfver
gränsen; men färden fortsattes alltjemt.

I sin olycka voro den lilla familjens medlemmar dock
ganska lyckliga, de voro ju fria och förenade.

Uti en af Norges underskönaste trakter bosatte de
sig slutligen. Helt nära en by arrenderade Sawatzki
ett litet enstaka torp, jemte några tunland jord.

Den landsflyktiga familjen omfattades snart af
alla kringboende, med den hjertligaste vänskap
och deltagande. Huru glad, ja, huru stolt kände sig
icke Constantin öfver förmågan att kunna försörja sin
familj. Han behöfde ej lita på främmande menniskors
gifmilda deltagande: genom egen kraft, genom eget
arbete var han i stånd härtill; ty snart var han 
ortens mest eftersökte urmakare.

Första gången han anlitades som verklig urmakare,
räckte han sin svärfader handen och det hjertliga tack
han uttalade, kom den gamles hjerta att slå af fröjd.

"Icke sannt", sade han, "den gamle var ej så dåraktig
i sin förmenta dårskap?"

"Nej, min far, ingenting öfvergår kunskap och
arbete. Att lita på namn, rang och gods, är blott ett
blomstersmyckadt slafveri, men att genom arbete vara
oberoende och fri, deruti ligger menniskans största
kraft och skönaste lycka."

Och lyckligare blefvo de allt framdeles, fastän i
en annan form än förut -- lyckliga genom arbete och
förnöjsamhet.

*



Gustaf Raddes resor i Östra Sibirien.

Hela norra delen af Asien, från Ural ända till
Japanesiska hafvet, från Arktiska Oceanen ända till
gränsen af Kina, tillhör czaren, som tronar vid
Newas stränder. Ännu för trehundra år sedan var
detta ofantliga område ett obekant land, rörande
hvilket man i Europa endast då och då hörde en
undersaga. Men småningom blefvo underrättelserna derom
bestämdare. Rofgiriga och äfventyrlustiga kosacker
hade öfverskridit Ural, marscherat igenom skogar och
stepper samt trängt allt längre fram emot öster. För
tvåhundratjugo år sedan (1643) upptäcktes Amur-landet
af Tojarkow och togs kort derefter, åtminstone till
namnet, i besittning af ryssarne.

Derigenom kom moskoviternas herre i beröring med den
kinesiske kejsaren, och båda parterna stadfästade
genom fördraget i Nertschinsk den ömsesidiga gränsen
emellan deras respektive riken.

Östra Sibirien genomtågades sedermera mångfaldiga
gånger af ryssarne, men endast af sådane individer,
som saknade högre bildning. De vetenskapliga
upptäckterna börja först i adertonde århundradet och
äro ända till nuvarande stund 
företrädesvis ett verk af tyska lärde. Bland dessa
intager Gustaf Radde ett värdigt rum.

Ganska riktigt har nyligen blifvit framhållet,
att man måste beteckna det asiatiska Ryssland och
isynnerhet dess östra del som ett kolonialland. Från
moderlandet är det visserligen icke skiljdt genom
oceanen, men väl genom en tunnt befolkad kontinent af
storartad utsträckning. Detta kolonialland ser sig
med sin trafik åt öster hänvisadt till Kina, Japan,
Amerika och det stora verldshafvet.

För dessa regioner uppträdde utvidgningen af
trafikförhållandena och handelsvägarnes säkerhet
som en lifsfråga. I våra dagar lyckades det ryska
politiken att bryta det från Kinas sida fordom så
strängt upprätthållna afstängningssystemet, i det
den klokt begagnade sig af de förlägenheter, af
hvilka kejsaren i midtens blomsterrike sedan längre
tid tillbaka hemsökes, och kullkastade på det
sättet en mängd gamla skrankor, de der fordom lade
hinder i vägen för den geografiska och ethnologiska
vetenskapen.

Genom fördrag är det stora kinesiska riket öppnadt
för ryska undersåter. På ön Sachalin i Japanesiska
hafvet ha redan ryska kolonier blifvit grundade;
annexionerna sträcka sig öfver hela Amur-landet och
en stor del af området vid Ussurifloden; Kina har
till och med afträdt den på förträffliga hamnar rika
kusten ända till gränsen af Korea. Dessa eröfringar
äro af högt värde.

Men äfven i mellersta Sibirien har i riktning emot
söder mycket blifvit vunnet. Här må endast framhållas,
att i Kuldscha vid Ili och i Tschugutschack ryska
faktorier blifvit anlagda, äfvensom i Kaschgar-gebitet
samt i Urga, der en rysk resident bor. Öfverhufvud
äro framstegen sedan 1849, då grefve Murawieff
blef generalguvernör öfver östra Sibirien, verkligt
storartade. Skeppsfarten på Amur är fri; man såg, att
det nyförvärfvade landet måste vinna en framstående
betydelse, och ingenting var förklarligare än
önskan att närmare lära känna detsamma. Geografiska
sällskapet i Petersburg insåg fullkomligt sakens
stora betydelse och bedref med ifver 
upptäcktsverket. Först skulle regionen från Irkutsk
ända till Jablonoi-berget och sydligt till kinesiska
gränsen undersökas. Den astronomiskt-topografiska
afdelningen förestod Schwarz; i zoologi och
botanik har Radde presterat utmärkta saker. Denne
vetenskapsman är den förste som lemnat oss
en fysikalisk totalbild af Amur-landet, jemte
Daurien. Han kringvandrade 1855 Baïkalsjön, besökte
1856 det ryska Daurien (nordöstra ändan af den höga
Gobi) och det sydligaste Äppelberget (Jablonoi
Crebet) med Sochondo. Under åren 1857 och 1858 finna
vi honom vid öfre samt mellersta Amur och i Burnja-
eller Kamni-berget. Ändtligen undersökte han 1859 det
östligaste Sajon-berget med den höga Munku Sardik
och Kosso Gol-platåen, Oka- och Irkut-systemet,
sydvestliga vinkeln af Baïkal-sjön, Kamaraberget. Alla
dessa regioner skildrar han i lifligt tecknade drag;
hans framställning är frisk och enkel, hans sinne
fördomsfritt och hans blick skarp.

Munku-Sardik i östliga Sajanbergen i Sibirien.

Vi åtfölja den resande närmast till Baïkal-sjön, hvars 
vattenspegel ligger 1363 engelska fot öfver hafvet.

Baïkal-sjön är en högst intressant företeelse, en insjö
på mera än 600 geografiska qvadrat-mils areal
och ett omfång af öfver 2,000 verst. Den
förste europé, hvilken färdades rundt omkring
sjöns stränder, var tysken Georgi år 1772,
och sedan den tiden hade andra forskare endast
besökt särskilda stycken af kusten. Men Radde
tillbringade 1855 detsamma, som Georgi
före honom gjort, och honom hafva vi att tacka
för värdefulla meddelanden öfver "den heliga sjön",
hvars sydvestra ända ligger under 50° 43' 21", 
under det den sydöstra befinner sig på 
55° 50' 20" n. br. Sjön kringslutes af berg,
hvilka ingenstädes högre uppstiga öfver 
vattenspegeln än 400 fot; från desamma strömmar
en utomordentlig mängd större och mindre vattendrag
ned i sjöbäckenet. Största ön heter Olchon; djupet är
betydligt; på många ställen fann Radde med en
sänklina om 700 fot ingen botten. 

Ett storartadt intryck göra barrskogarne, hvilka i 
alldeles ofantlig utsträckning betacka regionerna vid
Baïkal-sjön. Tall- och lärkträd äro förherrskande,
den sibiriska cedern förekommer 
icke så ofta och står endast på de högsta
bergen, granen finner man endast i skyddade dalar. I
dessa täta och dystra conifer-skogar tränger endast
vinden in, då det blåser skarpt och de bilda en
egendomlig kontrast till björkarne med de hvita
stammarne och det fina löfvet. Bok och ek växa ej i
Baïkal-regionen, hvars vegetationsbild till en början,
på grund af dess kolossalt-enformiga karakter, gör
ett gripande och öfverraskande intryck, som dock snart
förvandlar sig i trötthet och melankoli. Här och der
i de rikt bevattnade dalarne växer balsampoppeln,
medan buskträd och buskar i denna flora äro mycket
rikt representerade, isynnerhet spiréerna, som
uppträda i nio arter.

Dessa skogar förskaffa ännu alltid pelsjägarne ett
rikt byte. Sålunda förekomma myskdjur, sibiriska
ekorrar, hjortar, elgar, björnar, lodjur, vargar,
filfrasar och räfvar samt vid sjöns vestra ända
sjöuttrar, medan på många skogssträckor zobeln lika
litet som mården fattas.

I ethnologiskt hänseende framställer sig hos invånarne
kring Baïkal-sjön en skarp motsats. Buriäterna
höra till mongoliska stammen, tunguserna deremot
till mandschu-stammen, och båda folkslagen äro till
böjelser, anlag och andlig utveckling väsendtligen
skiljda. Tungusen är af naturen gladlynt, liflig,
dristig och en skarp iakttagare, buriäten deremot
utan andlig lifaktighet, slö, likgiltig, sluten,
grof och feg. Den förre, en oförsagd jägare, född
i barrskogarnes dysterhet, jagar ifrån ungdomen de
vilda djuren, den sednare betar sina hjordar, fångar
fisk och framsläpar i sina osnygga, för-rökade jurter
ett lättjefullt lif.

Frölicha- eller Dawatschanda-sjön.

Radde fann buriäter öfverallt på sjöns vestra sida,
äfvensom de inneha ön Olchon. Tunguserna ströfva
omkring vid norra och östra stranden samt betrakta
en viss landsträcka som deras uteslutande egendom,
som ett jagtrevier, det de ensamme ha anspråk på. Den
baïkaliske buriäten förändrar blott två, högst tre
gånger sitt lägerställe; han har yppigt betesland och
drifver sina hjordar från sommarbete till en annan
plats, der de öfvervintra.

Buriäten är kraftfull, fastän hans muskelsystem
icke synes vara starkt utveckladt,
sällan mager, samt har anlag för fetma.
Han har svart, stripigt hår och större ögon
än tungusen; ansigtet är fylligt, munnen bred,
näsan sällan stark eller böjd, vanligen trubbig,
intryckt och i ungdomen uppåtvänd. Förherrskande
är det flegmatiska temperamentet. Buriäten
arbetar endast så mycket som fordras,
för att stilla hans hunger, och hustru och
barn måste åtaga sig hushållningen mer än
husfadern sjelf. Allesammans äro särdeles
slutna och halsstarriga, föga tjenstvilliga,
till och med vid utsigt om god förtjenst samt
bedraga gerna under byteshandel, men grofva
stölder förekomma icke. Det andliga lifvet
är hos dem så föga rörligt, att de knappt fästa
uppmärksamhet vid vapen och redskap, dem främlingen
visar dem; deremot älska de med passion tobak och
rusande drycker. För inverkningen af spritdrycker
hafva de en högst sensibel fysik, ty fastän deras
darosjun, ett af syrlig mjölk tillredt bränvin,
endast innehåller omkring tio procent spiritus,
behöfves dock endast små qvantiteter deraf, för
att göra buriäten drucken, och han hängifver sig då
åt en öfverdrifven munterhet. Deras
föda består mest i kött af allehanda slag, de
förakta till och med icke sjelfdöda kreatur, och
Radde såg ofta, huru de vid elden svagt rostade, samt
utan tillsats af salt, förtärde kadaver af fåglar,
hvilka han för ett par dagar sedan bortkastat. Äfven
inelfvorna försmås ingalunda: tarmar af villdbråd,
knappt rengjorda samt lindade omkring käppar,
upphettas vid elden och ätas derefter; det rå späcket
af skälen anses för en läckerbit, hvilket, i parentes
anmärkt, också gäller hos tunguserna. Buriäten afskär
en remsa af fettmassan, biter sig fast i ena ändan
med tänderna, lyfter med handen upp den andra i vädret
samt kapar med knifven af en bit, den han förtär utan
salt och bröd. Det sednare bereda de icke sjelfva,
utan tillbyta sig sådant af ryssarne; säd krossa
de till gröt, ty qvarnar äro dem obekanta; tegelté
njutes tillsammans med salt och fett, icke med mjölk.

Flera byar betraktas som ett sammanhängande helt,
samt betecknas med ett gemensamt namn. Buriäten
lefver gerna tillsammans i större sällskap. Bostaden,
jurten är vanligen sexkantig, låg och bygd af öfver
hvarandra lagda bjelkar samt har fyra till fem famnar
i diameter. Eldstaden är anbringad
i midten, emellan fyra poster, som uppbära ett tak,
hvari finnes en öppning för rökens afledande. Genom
denna öppning infaller också ljuset. Hela husgerådet
består i några urhålkade stammar, för mjölkens
bevarande, ett par lädersäckar, påsar och vispar,
allehanda verktyg af jern samt ett par drägter af
läder.

Buriäterna på ön Olchon ha stora fårhjordar och sälja
ull; hornboskapen är oansenlig; hästarne förnöjsamma
af sig, så att ett rätt magert bete är tillräckligt
för dem; om vintern skrapa de fram sitt foder under
snön och ändock trafva de hela dagen ihärdigt. Den
hvita färgen är rådande, ty ibland tio hästar finner
man i medeltal sex skimlar. Men buriäterna rida också
sin hornboskap. Många af dem äro fiskare och bedrifva
fångst af Omul-lax; jagten är bisak.

I afseende på de religiösa föreställningarne, hänga de
fast vid schamandömet, vörda många platser vid sjön,
isynnerhet uddar, enstaka klippor, varma källor och
höjder, ty dessa anses af dem för ställen, hvilka
bebos af goda eller onda andar, som de offra hudar,
band och tagel. Husliga offer bestå i framsättande
af jäst mjölk och djurhudar; 
afgudabilderna föreställa menskliga figurer samt
äro utklippta ur tunn messingsplåt; äfven stenarter
skänka de sin dyrkan.

Helt annorlunda beskaffade äro de baïkaliska
tunguserna. Hos dem är pannan efter regeln hög
och fri, ögonen uppslitsade, ögonlock och bryn
vända snedt emot näsroten, hakan mycket spetsig,
under det att skägg vanligen fattas och hudfärgen
stöter i gulbrunt. De låta håret växa långt, och
männerna binda det tillsammans i en tjock fläta,
hvars spets bildas af en buske löst hår. Benbyggnaden
är svag, vadorna ringa utvecklade. Temperamentet rent
sangviniskt. Medan buriäten städse förblifver trög,
har tungusen af naturen böjelse för verksamhet och
kärlek till oberoende. Endast då han är fattig,
beqvämer han sig till att tjena hos en ryss,
och det endast på hösten. Vanligen tinga blott
hustrur och flickor bort sig, för rensning af
fisk, ty mannen är jägare. Tungusiska flickor
sjunga under arbetet, äro muntra och skämtsamma,
under det att männerna visa sig tjenstfärdiga,
uppriktiga samt mycket språksamma. Urskogen är så
rätt egentligen alla tungusers hem, och den känna
de också i grund. Hvarenda klippa, hvartenda träd
är dem bekant, och dertill hafva de ett alldeles
beundransvärdt lokalsinne. Outtröttliga stiga de
uppför berg och utför berg, genomtränga snåren
och hoppa i de för andra menniskor otillgängliga
morasen från tufva till tufva. Med allt detta äro de
förnöjsamma och goda menniskor.

För tillfredsställande af sina behof äro de
företrädesvis hänvisade till ett djur och ett
träd: renen och björken, ty dessa båda betinga
välståndet och egendomligheten i lefnadssätt hos
tunguserna. Användningssättet för båda är mycket
vidsträckt samt yttrar sig hos många stammar
med elegans och smak. Under det att buriäten i
klädsel, seder och sätt är rätt plump, finna vi
tungusen renligt klädd, hans jurt luftig, hans
rörelser fria. På läder-tillverkning förstår han sig
mästerligt; huden rökes af qvinnorna och insmörjes med
lakefett. De förfärdiga varaktiga kläder af renhudar,
och korglika kistor, hvilka man lastar på renarne,
tillverkas af näfver samt öfverdragas med fint skinn.

Tungusen bor i en haran, en resning af 15 till
20 stänger, så ställda emot hvarandra, att de
bilda en kägla och täckt med kokt björknäfver,
tischa. Resningen lemnas qvar, när innehafvaren
vandrar vidare, ty i det skogrika landet kan han
öfverallt med ringa möda bygga upp en ny ställning.

Den vandrande tungusen för städse en hel hop effekter
med sig: björnlansen, en bössa med flintlås, en
hästsvans, för bortjagande af flugor och mygg, en
kinesisk tobakspipa af messing, ett tunnt bräde på
axeln, vid hvilket kläderna fastbindas, så att gången
må vara obehindrad, och ändtligen tschaufen. Detta
är en liten af näfver hopfogad jolle, vid pass tre
alnar lång; till densamma hör en balanserstång, platt
utvidgad i båda ändar och med hvilken man paddlar
sig fram. En sådan farkost fås ny för två rubel och
är särdeles ändamålsenlig i trakter, der träsk och
små insjöar förekomma.

Radde berättar följande för tungusernas karakter
betecknande drag. "Jag träffade", säger han, "i
Augusti månad två familjer vid Baïkals östra kust,
de enda menniskor jag fann från nordliga Angara ända
till bargunisiska bugten. De lifnärde sig af skalar,
och hunger fördrogo de tåligt. Då den ene jägaren, en
gammal man, hvilken också förstod sig på smidesarbete,
sent en afton återvände, utan att medföra något byte,
ville han efter sitt mödosamma dagsarbete lägga sig
hungrig, och var så blygsam att icke bedja oss om det
ringaste. Jag gaf honom emellertid något ur våra ringa
förråder, och följande dagen kom han med en präktig
skälhud som återskänk." Hos tunguserna vid Baïkals
norra ända fattas i allmänhet renar, så att de icke af
syrlig mjölk kunna tillaga bränvin, hvilket dock
är fullkomligt bekant och mycket omtyckt. Trots den
nöd, för hvilken de i skogarnes djup under vintern
äro utsatte, kunna de ej förmå sig att taga tjenst
hos ryssarne, enär de, som ofvanföre anmärktes,
älska oberoendet framför allt annat. "Du skall
dagligen få bröd och té", sade jag till min förare,
"du behöfver ej arbeta hårdt, kom med mig till staden;
i stället för din jurt gifver jag dig en varm kammare
och en fridag skall du också ha. Kom
bara; hvad skall du ständigt göra i skogen? zoblarne
börja blifva sällsynta och det är hög tid, att du
på annat sätt förvärfvar dig ditt bröd." Men han log
åt mitt tal, afböjde förslaget och svarade, när jag
frågade honom efter orsaken: "Vår tro bjuder oss att
lefva och dö i skogen".

Så resonerade en döpt tungus! Många ha låtit döpa
sig och antagit andra namn, men Radde fann ganska
ofta, att de endast betraktade det ryska dopet som
en formalitet. I närvaro af ryssar synas de angelägna
om att aktgifva på kyrkans ceremonier, men vandrande
i sina skogar, schamana de. Detta har väl sin grund,
dels i de från tidigaste ungdomen inplantade religiösa
fördomarne, dels i det ostadiga lefnadssättet och
bristen på ryska kyrkor i denna trakt. Vördnadsfullt
kysste de båda tunguser, tillsammans med hvilka jag
sednare genomvandrade Forell-sjö-vildmarken (Frölicha
eller Dawatschanda) den ryske prestens hand och voro
desslikes hemmastadde i gudstjenstens ceremonier. Men
då vi gingo tillsammans i skogarne, frågade jag den
ene, hvad de djurlika tennfigurerna på hans gördel
hade att betyda. Han svarade mig, att det vore en
trosartikel att bära sådane, om man ville ha lycka
på jagten och i framtiden. -- "Men du är ju döpt?" --
"Ja", svarade han helt naivt, "vi äro visserligen
döpta, men ha utom din Gud också vår egen, på hvilken
vi tro lika mycket som på evangelium".

Hos tunguserna, liksom hos buriäterna intager qvinnan
en mycket underordnad ställning. Hon bygger hyddan,
garfvar lädret, syr kläderna, sköter hushållet, leder
renarne eller åtager sig boskapshjordarne, äfvensom
hon ofta hjelper till vid jagten. Qvinnan är oumbärlig
för mannen; utan henne vore han förlorad. Radde
träffade vid sjöns stränder en svag sjutiotreårig
tungus, hvilken för några månader sedan gift sig med
en tjugoårig flicka. Den resande frågade: "Hvarföre
har du tagit en så ung hustru?" Svaret lyddde: "Det
fanns ingen annan att ta' och utan hustru skulle jag
omkomma, ty jag har inga slägtingar, som kunna föda
mig."

Vi nämnde ofvan Forell-sjön. Den ligger icke långt
från östra ändan af Baïkal och Radde fann i början
af Augusti 1855 två tunguser, som ville åtfölja
honom. De påstodo, att sjön tillhörde dem. Den
resande försåg sig med ett förråd torr fisk, ty
till lands och vatten hade han att tillryggalägga en
sträcka af vid pass fyrahundra werst, samt kunde ej
beräkna att sammanträffa med menniskor. Men han fann
i nordöstra vinkeln af nordkanten talrika, vid denna
årstid öfvergifna fisklägen. Från Baïkals kust till
Frölicha är ett afstånd om aderton werst. Vägen förde
längs bäcken Ajaja öfver mäktiga, vildt om hvarandra
slungade klippmassor; lärkträdet blef sällsynt och
ersattes af popplar, aspar, björkar samt busk-al,
hvarjemte ädeltallen (Pinus Cembra) uppträdde ytterst
frodigt, under det att gräset på sina ställen var
manshögt. Men till och med in i tjocka skogen voro
flugor och mygg en stor pina, hvarför arpukin, en
viska af tagel, flitigt måste anlitas. Ganska ofta
träffade man spår efter björnar.

Radde kom fram till Forell-sjön vid dess nordvestra
sida, och framför honom utbredde sig ett skönt och
storartadt landskap. Den östra och sydöstra stranden
är vild och skjuter upp i en omkring 3000 fot hög
bergsrygg, hvars öfre del är kal. Öfverallt finner
man en mängd snövattensrännilar. Alla sjön omgifvande
höjder visade i Augusti intet spår till snö eller is;
derför är antagandet, att Dawatschanda låge bland
snö- och isberg, alltså vore en alpsjö, fullkomligt
oriktigt.

Dess spegel ligger endast vid pass 400 fot högre än
Baïkal-sjöns. Efter tungusernas utsago är sjön mycket
djup, isynnerhet närmare sydöstra stranden. Fiskare
skuro en gång derstädes tre af sina gamla björkbåtar i
smala remsor och bundo ihop dem, men kunde likväl med
denna långa lina icke finna någon botten. Tungusiska
namnet Dawatschanda Amut betyder forellsjö. Radde
fann vattnets temperatur vid flacka stranden vara 
+ 14,6° R. och luftens + 16° R.

Låt oss nu följa den resande till östra Sajanska
berget hvars högsta topp, Munku-Sardik, han besteg
sommaren 1858. Sedan han tågat en sträcka fram genom
en torr stepp, öfverskred han vid changinskiska
kosackposten floden Irkut. Den som vill bestiga berget
måste närma sig detsamma från 
sydsidan. Vägen leder öfver två bergskedjor, Obosaran
eller stenberget och det ännu högre Nosor, som
visserligen var beväxt med lärkträd, men hvilka dock
den 22 Juni icke visade sig fullt utslagna; snön låg
ännu fotshög. På sjelfva höjden står en jurt, der
kosacker och sådane köpmän inhysa sig öfver natten,
hvilka drifva handel med de mongoliska urjäncherna och
darchaterna. Vid Nosors södra sluttning befinner sig
en dal, på hvars andra sida löper en hög bergsrygg,
hvilken bildar gränsen emellan Ryssland och Kina,
betecknad genom stenrös. Mongolerna påstå, att
åtminstone södra delen af Munku-Sardik tillhör dem.

Denna (sydsidan), som vår illustration visar, sluttar
ned emot Kosso Gol (Gol betyder sjö) och härifrån
är berget tillgängligt. En mängd bäckar flyta ned,
bespisade af glacierer. När man befinner sig öfver
trädgränsen, hvilken der sträcker sig till 7,240 fot,
och har ljungbackarne bakom sig, kommer man till
en kal tvärås, som leder till glacieren. Mongolerna
fortsätta med sina härdiga kampar ännu en half mil
vägen på åsen, men buriäternas hästar tröttna snart
och ryssarnes ändå förr. Radde vandrade till fots,
höll sig städse på midten och anlände så till
en bönplats för mongolerna, betecknad genom en
tafla. Der är gränsen för de fanerogama växterna på
10,514 eng. fots höjd, och den 15 Juni 1858 låg der
ännu till is förvandlad snö.

Den fromme mongolen går icke gerna högre, än till
isgränsen; han fuktar tinningar och panna med
det heliga isvattnet, gör en bugning för anden
samt stänker, under frammumlande af böner, några
droppar brännvin i de fyra väderstrecken. Början
af glacieren ligger 10,600 fot öfver hafvet och
derifrån sväfvar blicken öfver en vidsträckt, öde,
äkta mongolisk landskapsbild. Otydligt uppdyka der
nere filtjurterna, tillhörige de lamas, hvilka
vid stranden af Dalai (så heter hos mongolerna
hvarje större sjö, äfvensom hafvet) blåsa den
famnslånga tuban och med alfvarsamma miner bland de
ohäftade bladen i sina böcker söka efter tibetansk
visdom. Uppåt, emot söder, ligger den kala, steniga
sluttningen af Munku-Sardik med några gröna remsor;
längre ned i dalen är marken betäckt med skog och en
brokig subalpin flora, sträckande sig ned emot Kosso
Gols nakna stränder. Ur sjöns yta och omgifven af
smala dunststrimmor, uppdyker i darrande hvit linie
ön Dalai Kali, "sjöns nafvel".

Men den resande måste vidare, om han vill bestiga
Munku-Sardik, kring hvars skarpt taggiga profil tunga
moln flyga. Han drager på sig sina jernbeslagna skor,
qvarlemnar en af sina ledsagare, en vidskeplig buriät,
vid det heliga vattnet, och vandrar emot glacieren;
han ämnar bestiga den högsta, vestliga snötoppen.

Radde fann i början endast tunna islager och på
desamma många vilsekomna eller redan döda fjärilar;
en finbyggd sådan tycktes vara hemmastadd vid kanten
af glacieren, klättrade flitigt omkring på isen och
stannade gerna i grannskapet af vattnet. Snart blifver
isen fastare och visar åtskilliga koloriter. På 11,161
fots höjd hvilade Radde ut vid ett granitblock;
der blef glacieren ännu brantare, men efter någon
ansträngning uppnåddes Munku-Sardiks rygg. Den löper
från vester till öster och är mycket smal, ty der,
hvarest Radde jemte hans kosack besteg den, var kammen
endast 1 till 1 1/2 fot bred, så att båda icke på en
gång kunde vända sig, utan att beröra hvarandra;
de blefvo alltså lugnt liggande och betraktade norra
sidan af nämnde berg. "Men en rysning kom hufvudet
att svindla, när ögat blickade ned i afgrunden. En
långt större och brantare glacier börjar vid sjelfva
kammen samt sträcker sig väl fyra werst ned i djupet,
medan dess yta torde utgöra 16 till 18 werst."

Vid foten af denna glacier ligger en liten kretsformig
sjö, som var betäckt med is.

Nu kom det an på att klättra uppför den sista
branten. Kosacken menade att längre kunde han icke
följa med; svindel och hjertklappning gjorde honom
oduglig. Han kastade upp ett litet stenrös, för att
offra åt Munku-anden. "Sålunda klättrade jag ensam
med barometern öfver bergskammens högsta
branta ostsida, uppsökande de fasta utsprången af
om och öfver hvarandra kastade granitblock samt klef
uppför en stenvägg om vid pass 70 fots höjd, vid hvars
kant den sista snöspetsens lindriga båge utbredde sig
framför mig." Men höjden af denna båge kunde Radde
icke uppnå, emedan snön var för lös. Sista afståndet
utgjorde ungefär 150 steg och höjdskillnaden var
högst 60 fot. -- Munku-Sardiks absoluta höjd belöper
sig till 11,452 engelska fot.

Mongolerna ha en saga om detta berg. Enligt densamma
skall en riddare, vid namn Munku, en gång ha tågat
dit, för att uppsöka en kejsardotter, hvilken i
bergets inre sitter vid ett guldbord framför en
guldkalk. Men riddaren kom aldrig tillbaka. Andra
berätta om en oförvägen sojotisk jägare, Munku,
hvilken omkommit i berget.

Raddes vandringar vid mellersta och södra Amur,
ägde, som vi tidigare anmärkt, rum åren 1857 och
1858. Den resande har lemnat oss en mycket åskådlig
framställning öfver denna region och beskrifver
isynnerhet det dittills föga bekanta Bureja-berget.

Mycket detaljeradt skildrar Radde de klimatiska
förhållandena i denna region; han framhåller att de
företeelser växt- och djurverlden vid mellersta Amur
erbjuda, skenbart stå i allra frapantaste motsägelse
med klimatet i detta landstreck. Huru vill man, säger
han, efter hittills existerande antaganden, förklara
vinrankans förekommande i ett land, i hvilket under
Januari månad råder arktisk köld, uppgående ända till
35° R? och vinrankan står ingalunda isolerad i detta
afseende, ty ett betydligt antal sydliga trädformer
och framför allt exempel ur insektverlden väcka
naturforskarens öfverraskning. För Bureja-berget äro
karakteristiska: varma, mycket fuktiga somrar, men
endast undantagsvis snörika vintrar, hvilka medföra
stark köld, en helt kort vår och en långvarig höst.

Till mellersta Amur hör ett eget, i öfriga Sibirien
felande vegetationsrike. Radde skildrar de tre typiska
vegetationsformerna vid Amur, hvilka öfverallt finnas
afpreglade, än mer än mindre tydligt. Han stiger ur
fartyget och begifver sig på stranden, för att vandra
till Bureja-berget samt tränger närmast genom ett
pilsnår, som ofantligt tätt och frodigt betäcker den
uppsvämmade marken. Man kan ofta blott tränga igenom
på stigar, hvilka banats af hjortar, vildsvin och
björnar ned till deras dricksplatser. Man klättrar
upp för den branta strandkanten och hinner snart
till en slätt, utmärkande sig genom sitt höga gräs,
genomväfdt af slingerväxter. Under det allt döljande
växttäcket ligga gamla utdöda trädstammar, hvilka
vattnet en gång uppkastat derstädes. Möjligtvis stöter
vandraren på en tiger eller björn, men han åtföljes
af en trogen ostsibirisk jagthund, hvilken aldrig
erhöll annan dressyr, än den hungern gaf honom,
men som här gör långt större nytta, än hans lärde
europeiske kollega. Der står en grupp af den 8 till
9 fot höga Kongula-umbella kring hvars 2 till 4 tum
tjocka ihåliga stängel menispermum, convolvulus,
vicia eller glossocomia yppigt slingra sig. En blick
åt sidorna är icke möjlig, ty 7 till 8 fot hög
artemisia (malört) eller de ännu högre rörarterna,
hvilkas starka rötter tränga så djupt ned, för
att insuga fuktighet, omgifva vandraren, hvart han
vänder sig. Man skrider vidare under en viss ängslan
och känsla af oro, samt fäster sig vid det ringaste
buller i denna labyrint af växter, hvilka äro mer än
manshöga. Endast långsamt och med möda arbetar man
sig igenom den nedtryckande, täta vegetationen.

Floran på dessa slätter vid Bureja, äfvensom från
östra ändan af detta berg ända till Ussuri förråder i
viss mån enformigheten af en steppvegetation, framför
allt der, hvarest strandslätten småningom höjer sig
och icke afbrytes af skogsdungar. Denna slätt har,
som ofvanföre nämndes, öfverallt, der periodiska
öfversvämningar ägde rum, en prairietypEn 
Prairiebild från mellersta Amur återfinnes i
Familj-Journalen, för 1863, sid. 202. genom
den rådande vegetationen af högt gräs, rörarter,
umbellater och artemisier. Derpå följer den täta
underskogen af buskar, isynnerhet pyramidaliskt
uppskjutande Ginnala. Här steker under sommaren solen
alldeles odrägligt, och icke sällan anträffar 
man en famnslång orm (en brokig Coluber-art), hvilken,
om man angriper honom, sätter sig till motvärn, i det
han slungar främre delen af sin kropp emot fienden. En
sex fot hög underskog af Corylus heterophylla (en
art hassel) står såsom skiljemur emellan halfdunklet
i de stilla dalarne och den skarpa belysningen på de
kala strandbackarne.

Nu måste vandraren taga på sig en tungusisk
lädertröja, ty ensamt denna kan skydda mot de hvassa
växterna. Men snart uppträder en ny växtverld, hvars
mörka grönska och saftfulla blad tillkännagifva,
att vatten i öfverflöd är till finnandes. Endast
sällan tittar himmelens blå genom löfhvalfvet,
hvilket dock är olika tätt, allt efter som den
storbladiga mandschuiska linden eller fjäderbladen
på askar och Phellodendron uppbyggde detsamma;
på marken stå 2 till 4 fot höga ormbunkar, en af de
typiska växtformerna i dessa dalar. Här rör sig foten
något friare, än på prairierne, men ögat är liksom
der hänvisadt endast till den närmaste omgifningen,
enär det vidsträckta buskaget med dess mest stora
och breda blad stänger hvarje utsigt. Vid bäckarnes
svala vatten frodas nästan sjukligt chrysosplenier; 
bredvid den nordiska alen står det mandschuiska
valnötträdet; krus- och vinbärsbuskar med krypande
grenar äro grannar till en skön berberisart. Äfven
uppträda araliaceer beväpnade med tusentals taggar,
for hvilka man noga måste taga sig i akt. I dalar,
som hufvudsakligen utmärka sig genom talrika sydliga
löfträd, och i hvilka de ettåriga örterna få stå
tillbaka för de artrika trä-växterna, finner man icke
uteslutande i sällskap uppträdande växter. Man träffar
smärta, grågröna stammar af lönn, bredvid ålderstigna
kolosser af lind, korkträdet och en körsbärsart,
med brun, glatt bark, bredvid björken.

De mossbetäcta, murkna vindfällena, säger Radde,
måste man sorgfälligt kringgå och de höga, mångåriga
rotstockarne på de trattformiga ormbunkarne lägga
större hinder i vägen för foten än starrtufvorna
i träsken. Der vinkar, dold i en grupp finstammig,
mandscbuisk hassel, en lilja, den enda arten af sitt
slägte. Hastigt bryta vi oss igenom de närmaste
buskarne, och redan sträcka vi ut handen, för att taga
den -- då afmålar sig plötsligen den bleka fasan på
hela sällskapets ansigten, ett säkert tecken varnar
oss för en nära fara. Hvarföre återkommer hunden
så ängsligt till oss? han som städse före oss
genomspejar revieren? Hvarföre smyger han sig nu så
tätt intill sin herre och tjuter så sorgligt? Hvarföre
har hans hår rest sig på rygg och hals?

Emedan vi stört tigermodern med hennes ungar. Vi höra
på få famnars afstånd det stora djurets vrålande. Det
ansträngdt spejande ögat genomtränger icke de lummiga
buskarne, som döljer röfvaren. Och för öfrigt då den
lemnar oss i fred, bekymra vi oss ej vidare derom.

Conifer-skogs-typer vid Amur.

Den tredje vegetationstypen, som man anträffar i
Bureja-berget, erinrar om norden. Den karakteriseras
genom förherrskandet af barrträden. Man inträder
i halfdunklet af Pinus Cembra; torr barr betäcker
marken och förlänar den en egendomlig jemnhet, hvilken
dock ofta afbrytes genom vildsvinens härjningar,
ty dessa djur välja med förkärlek sådane skogar
till sitt uppehåll. Ju längre man framtränger, desto
tätare blifver skogen, desto tystare och mörkare. De
särskilda träden äro af jättestorlek.

Till Pinus Cembra kommer längre in i landet Abies
obovata och uttränger den förra. I det inre af 
Bureja blifva skogarne allt tätare, och ofta bilda
de yngre exemplaren af dessa träd en mur, genom
hvilken man endast med yxan kan bana sig väg. I dessa
skogsöknar ströfva de röda vargarne omkring i flockar
och i spetsen befinner sig den starkaste hanen. De
omringa sitt byte och låta, innan de störta sig öfver
detsamma, höra ett egendomligt, hväsande läte.

På en stark grangren sitter lodjuret, lurande på
sitt rof och högt upp i träden, vandrande från gren
till gren, uppsöker den store Charsa-mården ett
ekorrbo, hvars invånare han rofgirigt mördar. Men
i de otillgängligaste snåren och i klippuppfylda
sluttningar uppehåller sig zobeln, hvilken, när
stark snö betäcker jord och träd, med ihärdighet
jagas af infödingarne.

*

Löfskogs-typer vid mellersta Amur.


En Psychograf-historia.

Hvem minnes icke den tid då psychografen spelade
en så märkvärdig rol under våra händer? Hvem har
icke häpnat vid berättelserna om de förunderliga
hemligheter han uppenbarat om döda och lefvande,
under det han lemnat oss i samma okunnighet som vi
befunno oss före hans upptäckt? Hvem har icke anlitat,
eller önskat anlita, denna nya telegraf-förbindelse
mellan oss och det förborgade, för att erhålla svar
på frågor, som till intet menskligt öra förtrodda
blifvit? Och hvem har icke slutligen trott på denna
underbara kraft, hvilken flera torde i Tyskland och
annorstädes försökt att på vetenskaplig väg förklara,
och hvilken kanske häri har sin mest undransvärda
märkvärdighet? Säkerligen ingen, hvarför vi hoppas
att en liten historia från dess tider icke skall af
läsaren ogunstigt mötas.

I den trefliga staden L--köping finnes en gammal
fröken Vendela Morgonstjerna, vanligen tant Venus
kallad. Hon är en riktig juvel bland gamla fröknar,
och hvarför ej äfven bland gamla mamseller? Alltid är
hon fryntlig och vid godt lynne, hvarför hon också
är välkommen öfverallt och har sin umgängeskrets
inom hvarje, så kalladt bättre hus från den ena
af stadens ändar till den andra. Följaktligen vet
hon också hvad som tilldrager sig på detta område,
och är alltid försedd med nyheter om allt det som
sker, skett eller möjligen kunnat ske inom detsamma,
men tack vare hennes goda hjerta! missbrukar hon
aldrig sitt vetande till någons förargelse. Hon är
sjelfva fridsamheten och oändligen mera road af
att ställa till förbindelser än schismer emellan
menniskor. Aldrig har hon fört förtalets ord på sina
läppar eller ställt sig in genom sådana förtroenden
som sätta folk i harnesk emot hvarandra. Hon är rikare
på välvilja, än på penningar, och störes hennes goda
lynne någon gång af melankoliska griller, så är det
emedan hon saknat förmåga att ådagalägga de förra
genom brist på de sednare.

Detta gällde i synnerhet hennes förhållande till
en ung flicka, åt hvilken hon stått fadder. Sophie
Malmqvist var hennes namn. Hon hade burits till dopet
i silke och spetsar, men när hon skulle befästa sitt
döpelseförbund, ack! då hade modren stort bekymmer
att få henne en klädning, som icke allt för mycket
stack af emot hennes läs-systrars. Tiderna hade så
förändrat sig. Sophie Malmqvist var en hygglig, god,
arbetsam och förträfflig flicka. Utom penningar
fattades henne ingenting för att kunna mäta sig
med, om icke öfverträffa, de mest firade af stadens
unga damer. Detta förhållande var en tagg i fröken
Morgonstjernas hjerta. Hon önskade att hon kunnat
gifva henne en faddergåfva, som betryggat henne mot
brist och bekymmer, men det måste stanna vid hennes
fromma önskan, ty något mera förmådde hon ej. Kom så
psychografen.

Tant Vendela är ingalunda -- så god och förträfflig vi
i öfrigt känna henne -- höjd öfver menniskors svagheter
i allmänhet eller sitt köns i synnerhet. Hon tror
på alla järtecken och förbiser alla förhållanden
emellan orsak och verkan. Hon känner det stunda för
främmande, som oftast icke komma, och hemtar af en
brand i kakelugnen eller ett veck på sin klädning
förutsägelser om besök eller bortbjudningar
o. s. v. Hon omfattade helt naturligt tron på
psychografen som ett profetiskt under, och tog rätt
djupt i kassan för att förskaffa sig en så oskattbar
tingest. "Ämnar jag mig bort i eftermiddag?" blef
hennes första fråga. Psychografen blef orörlig, en
qvarts timma, tjugo minuter. Då förmärktes en liten
rörelse, och se! på papperet stod ett: "Ja!" "Hvad ha
de hos Toppfelts till middag?" frågade hon vidare,
och efter en oändlig väntan skref profeten: "Fisk
och potatis." Fröken Morgonstjerna hade visserligen
på morgonen sett herrskapet Toppfelts piga komma
från torget med en knippa färska aborrar, men hur
kunde psychografen veta detta? Dock, detta var hans
hemlighet och denna var kanske den enda i hvilken
vår goda fröken ej hade någon lust att intränga.

Med sin skatt under kappan begaf hon sig till
kafferepet, dit hon var inbjuden, och berättade med
stor utläggning, de
under hon upplefvat. Knappast var den ljufliga
drycken förtärd innan profeten kom på bordet. Vi
kunna icke uppräkna alla de frågor, som gjordes och
de upptäckter, som kommo i dagen, men hvad vi kunna
säga är, att under ingens händer valr han oskyldigare
och språksammare än under sin ägarinnas.

Emellertid började psychograf-manien gripa omkring
sig och sprida sig till nästan alla kretsar. Från
palatset till kojan hade man en psychograf. Hade man
intet annat, nog hade man en sådan, och till mången
torde den qvistiga frågan ställts: "Hvar skall jag
få bröd för morgondagen?"

Emellertid kom ingen i sådant rop som fröken
Morgonstjernas. Den var underkunnigare, än alla andra,
tillät sig aldrig att bedraga folk med otillförlitliga
uppgifter, men lemnade understundom svar, som skulle
hedrat sjelfva Delphiska oraklet. Då dess egarinna
t. ex. i Sophie Malmqvists namn frågade om hon skulle
få en bra och hygglig man, svarade han: "Hoppas!" Och
likaså då hon för sin egen del sporde om hon skulle
erhålla den pension hon i en af riddarhuskassorna
sökte "Kanske." Stundom gjorde han endast några
betydelselösa språng öfver papperet, hvilket var ett
tecken att han icke brydde sig om att besvara den
framhållna frågan.

En dag hade tant Vendela en liten treflig
kaffebjudning, hvaruti äfven fru Malmqvist och Sophie
voro inbegripna. Midt i konversationen, rörande det
ämne, som utgjorde dagens lösen, inträdde en ung
man. Gästen var oväntad, och en allmän förstummelse
inträdde. Sjelfva fröken Morgonstjerna reste sig upp
och tog ett steg tillbaka.

"Jag tror tant icke känner igen mig", sade den unge
mannen, gick emot henne och kysste vänligt hennes hand.

"Knut Elis?" och hon betraktade honom med förundrade blickar.

"Alldeles! Det ser ut som om tant icke ville tro sina ögon."

"Knappast! Skägget och den der tillstyrseln gör
det. Dock, på ögonen ser jag ännu att du är Knut
Elis. Men hvarifrån kommer du, min gosse?"

"Sednast från en liten tur genom Frankrike och
Tyskland, sedan jag ett par år uppehållit mig i
Skottland, för att i grund studera landtbruk och hvad
dertill hörer."

"Förr i verlden kunde man få lära det på sin
fädernegård, men det skulle icke gå så lärdt till då,
som i våra dagar", anmärkte en gammal fru till sin
granne, och så kom talet på förra tider och deras
stora företräde framför den närvarande.

Emellertid lemna vi det samtalet å sido, för att
i stället fortsätta bekantskapen med den unge
resenären. Denne var, såsom läsaren torde gissat,
en slägting till tant Vendela. I hvad led, kan af
Anreps adelskalender bäst inhemtas under ätterna
Morgonstjerna och Westansky. Hvad som är säkert
är, att han var en ganska hygglig ung man, och
detta icke allenast i betraktande deraf, att han i
egenskap af enda arfvingen trädt i odelad besittning
af de hädangångna föräldrarnes betydliga egendom,
utan ännu mer genom sin förträffliga karakter, sin
rättsinnighet, sin redbarhet, sina kunskaper och sin
praktiska duglighet. Som han snart märkte att samtliga
fruarne föga eller intet intresserade sig för de små
berättelser och reflexioner han gjorde om sin resa,
vände han sig odeladt till Sophie Malmqvist, hvilken
icke allenast åhörde honom med stor uppmärksamhet,
utan äfven med sina frågor ådagalade ett intresse och
en vetgirighet, som lifvade hans vältalighet och kom
honom att glömma sig i kaffesocieteten vida längre
än skyldigheten kräft.

Om qvällen, sedan gästerna gått och vår goda fröken
befann sig ensam med dagens minnen och sin psychograf,
tog hon fram denne och frågade: "Bedrager jag mig
eller ej? "Ej!" blef efter lång väntan svaret. "Jag
kunde just tro det. Knut Elis och Sophie skulle min
sann passa för hvarandra. Han är en rik och bra karl
och hon en fattig och förträfflig flicka ... Sådane
partier blifva otvifvelaktigt de bästa."

Då Knut Elis efter två dagars vistande i staden
återkom att ånyo besöka sin gamla tant, kom hon under
samtalets lopp till den underbara psychografen, och,
väl vetande att dess tillkomst icke var af inhemsk
art, började hon med att fråga om han "derute" gjort
bekantskap med dess underbara egenskaper.

"Nej", sade Knut Elis, "jag har aldrig befattat mig
med den tokenskapen, ehuru gängse den är, och oaktadt
jag hört folk som varit verkligen kloka i allting
annat, hängifva sig deråt.

"Du anser det då för en tokenskap, min förnuftige herre?"

"Hvad annat? Tokenskap eller bedrägeri, det tredje
gifves icke.

"Men jag skall berätta dig att det hvarken behöfves
vara det ena eller det andra, det kan jag sjelf
anföra exempel på. Jag är hvarken tokig eller någon
bedragerska, och ändå har min psychograf sagt mig
saker, som du skulle häpna vid att höra."

Knut Elis fann att han träffat "la corde sensible",
och kände för mycken aktning för sin tante, för
att hvarken vilja motsäga eller såra henne, hvarför
han helt godmodigt sade: "Det är väl möjligt, och
skulle jag verkligen göra det vid första prof på en
öfvernaturlig kraft vare sig hos den, eller någon
annan död eller lefvande ting, men som jag nu aldrig
varit vittne till något sådant torde det ursägta min
otro och rättfärdiga mina tvifvelsmål."

"Jag skall dock bota dig för beggedera!" sade fröken
Morgonstjerna och tog fram sin psychograf. Se så! Hvad
skola vi nu spörja? Håll handen på skifvan, så här,
mycket lätt, och du skall få erfara att den rör sig."

"Tant är bättre öfvad, än jag och får den säkert
lättare att gå", sade Knut Elis, afböjande ett försök,
hvaraf han ej väntade någon framgång.

"Som du vill! Låtom oss fråga t. ex. om du blir gift?"

"Visst blir jag det, om jag får lefva och kommer
att vända mina tankar ditåt, det kan jag säga på
förhand. Då är bättre fråga hvar jag kommer att träffa
min utkorade?"

Fröken Morgonstjerna tog nu profeten under hand och
se, efter en stunds besinning rörde han sig raskt,
som i feberyra, och efterlemnade spår på papperet,
som bäst läto tyda sig till: "Paradiset."

"Skönt!" skrattade Knut Elis. "Alla älskande, som
mötas, äro i paradiset. Men när skall den lyckliga
timman slå för mig?"

Fröken Morgonstjerna stod allvarsam och orörlig,
som en ödets gudinna, tills psychografen åter började
röra sig under hennes hand och hon visade på papperet:
"kl. 8". "Min käre Knut Elis, hvad säger du om detta?"

"Jag säger endast", skrattade Knut Elis, "att det
gör mig stor sorg att icke kunna pröfva den lyckliga
spådomens sannfärdighet här på platsen, emedan jag
i morgon bittida på den betecknade timman troligen
gungar på ångbåt långt härifrån. Men hvarhelst jag
kommer, der man, liksom här, har ett ställe med det
namnet, skall jag aldrig underlåta att precist kl. 8
infinna mig der, för att vänta mitt möte, ehuru jag,
uppriktigt sagdt, finner tiden något olämplig."

Då Knut Elis kom till sitt logis, låg honom der
ett telegram till möte, från en barndomsvän, som
underrättade honom om sin ankomst påföljande dag,
for att i ett vigtigt ärende få träffa honom. Han
uppskjöt naturligtvis sin afresa, och beslöt att
invänta vännens ankomst. Då han påföljande morgon
vaknade slog klockan 7. Han drog upp sin rullgardin
och helsades af det vackraste väder. Himlen var
hög och blå, solen sken med en glans, så herrlig,
som hade hon velat glädja alla hjertan, och de
gröna trädtopparne, från de mellan husen inklämda
stadsträdgårdarne, viftade så vänligt mellan de
röda tegeltaken, som hade de bjudit till glädje och
förfriskning under deras skuggiga kronor. Allt lockade
ut, och, påminnande sig den föregående aftonens
spådom, beslöt Knut Elis, utan att just vilja smickra
psychografen, sig för en morgonpromenad ut i den
vackra parkanläggningen, vid sidan af staden, som man
kallade Paradiset. Intet spår af menniskofot syntes
på de nykrattade gångarne, och inga spatsergängare
lifvade den tjusande naturtaflan. Allt var tyst och
stilla, som man tänker sig det i det första Eden,
innan några lefvande varelser trampat dess oskärade
jord. Sedan Knut Elis en stund spatserat fram och
tillbaka genom de förnämsta delarne af parken, slog
han sig ner i en spalierad berså, från hvilken den
öppna anblicken af de sammetslena gräsmattorna och de
rika blomstergrupperna, som utgjorde en så väsendtlig
del af dess skönhet, låg honom för ögonen. Han satt
inbegripen i njutningen af dess betraktande och vi
våga nästan påstå att han hvarken tänkte på tanter
eller profetior då han upptäckte en qvinnofigur, som
med lätta steg sväfvade fram i en gång, som förde
ner till trädgårdsmästarens boning. Hvad Knut Elis
erfor, må han bikta eller ej, framtiden skall dock
visa det. Som vi emellertid äro långt ifrån att
vilja kasta en skugga af svaghet öfver styrkan af
hans resonerande förnuft, tillåta vi oss här inga
gissningar, utan hålla vi oss endast till sakens
fakta, som var, att han öfvergaf sin beundran för
blommorna och platsens skönhet, för att taga den
aflägse uppenbarelsen i närmare betraktande. Han
såg henne försvinna inom trädgårdsmästarens dörrar;
men vid hennes återkomst igenkände han -- Sophie
Malmqvist.

Hon var klädd i en enkel morgonblus och ett litet
randigt förkläde samt en rund hatt på hufvudet. Ingen
omsorg eller beräkning syntes i toiletten. Den
var i den fullkomligaste hvardagsstil, men klädde
henne förträffligt. I handen bar hon en liten korg
med friska blommor. Hon gick glad och sjungande,
betraktande dessa, då Knut Elis helt oförmodadt
framträdde. Sophie tog ett steg tillbaka, rodnade,
kastade en blick på sin klädsel och ville fortsätta
sin väg, då han tilltalade henne.

"Denna anläggning är ganska vacker och kan svårligen
visa sig i en fördelaktigare belysning än den
nuvarande."

"Ja", svarade Sophie, "den är rätt vacker,
synnerligast sedd från paviljongen deruppe på höjden,
som dominerar den helt och hållet. Har ni varit der?"

"Nej, jag har endast gjort några slag, här, i de
nedra regionerna."

"Då står det åter och är en sak, som icke bör
försummas." Och hon ville åter fortsätta sin väg.

"Ni torde finna mig allt för djerf, om jag vågar bedja
er förevisa mig den vackra punkt, der ni finner er
älsklingsvy."

"Jag måste skynda mig hem, emedan jag ger lektioner,
som börja på slaget nio."

"Jaså, ni ger lektioner."

"Vi lefva deraf, min mor och jag. Således går det
icke an att försumma tiden."

"Jag skall då lemna den der utsigten till en annan
gång, om ni tillåter mig att få följa er."

Det var en begäran, som Sophie icke kunde motsätta
sig. Han följde alltså.

Det samtal som under vägen fördes, berörde väl icke
andra än ganska allmänna ämnen, men det var nog,
för att stärka Knut Elis i de goda tankar han förut
fattat om hennes rena hjerta och okonstlade sinne,
hvilka i förening med hennes klara förstånd, lätta
uppfattningsförmåga och enkla, obehindrade sätt att
uttrycka sig, gjorde hennes sällskap angenämt och
hennes väsende intagande. Då de skiljts åt kände Knut
Elis sitt hjerta såradt.

Emellertid reste han hem och emottog sin stora
egendom; men det dröjde icke länge innan han började
ledas vid ensamheten på landet och finna trycket af de
ekonomiska omsorger, som der ålågo honom, tunga utan
någon vid sin sida, som förljufvade mödan och delade
fröjden öfver framgångarne deraf. Han såg öfver sin
framtidshimmel ett töcken, som endast kunde skingras
af den husliga sällhetens solsken, framkalladt af
ett älskadt väsende, sådant som -- Sophie.

Ett år derefter helsades hon som fru Westansky
på Aftonro. Fröken Morgonstjernas glädje öfver
Sophies lycka var stor, nästan större än öfver Knut
Elis', ty för honom hade hon aldrig hyst oro eller
fruktan. Första sommaren af deras äktenskap blef
hon bjuden att tillbringa någon tid hos dem. Hon
kom och med henne psychografen, ty ännu fanns det
framtidssaker, som hon hade att spörja honom om. Då
Knut Elis fick se honom började han hjertligen
skratta. "Hvad?!" 
sade fröken Morgonstjerna. "Du skrattar ännu åt min
psychograf?" Om någon menniska har skäl att icke
skratta åt honom, är det väl du? Eller hvem förutsade
dig din blifvande hustru?"

"Jag är säker, tant lilla", log Knut Elis, "att den
historien gått staden omkring, som ett bevis på den
der träbitens profetiska ofelbarhet."

"Det vore väl icke underligt?"

"Tvärt om det vore underligare, om ej så vore, ty
ett mer lysande exempel torde psychografhistorien
icke hafva att uppvisa. Och ändå ...

"Ändå? Du vill ändå icke tro, om jag märker rätt?"

"Alldeles rikligt! Låtom oss taga alla
omständigheterna med i beräkningen och underverket
skall helt naturligt upplösa sig. Ni önskade Sophies
och min förening, har ni sagt oss, från första gången
ni såg oss under mitt besök hos er; ni visste vidare
att Sophie hvarje morgon på bestämd timma brukade
besöka trädgårdsmästarens i Paradiset gamla, sjuka
och blinda mor, för att läsa ett kapitel i Bibeln
för henne.

"Än s'en! Menar du att jag farit med bedrägeri?"

"Visst icke i den mening tant fattar det; och att jag
icke är den som gör en sådan beskyllning, torde jag
väl icke behöfva säga, men våra känslor bedraga oss
så lätt sjelfva. Mötesplatsen torde ställt sig för
tants inbillning, och det verkade -- tant ovetande -- på
psychografens gång; timman likaså. Kom så händelsen,
som vållade uppskofvet i min resa ...."

"Rådde jag kanske också för det!" afbröt fröken
Morgonstjerna.

Knut Elis log. "Nej", sade han, "det var ren
tillfällighet. Men jag kan icke svara för att icke
inbillningen möjligtvis genomträngde den förpostkedja
af förnuftssatser, som jag städse håller i vapen
emot öfvertrons makter, och förde mina steg till
Paradiset den lyckliga morgonstunden, då jag träffade
Sophie, hvarigenom tants förutsägelse på ett ganska
naturligt sätt bidragit till sitt eget besannande,
och hvarförutan händelsen med uppskofvet torde varit
utan all betydelse."

"Nå väl! hvad bevisar allt detta, om icke att
psychografen säger sanning?"

"Det bevisar att psychografen säger ingenting;
att den är ett dödt verktyg under den hand, som,
mer eller mindre medvetet, sätter honom i rörelse
under ingifvelsen af sin inbillning, sina önskningar,
känslor eller föreställningar; och att den för sitt
rykte har att tacka den retande kraft, det underbara
har för lättroheten."

"Ungdomen är så öfverklok nu för tiden. Du vill väl
att jag skall kasta honom på elden?" sade fröken
Morgonstjerna lite stött.

"Nej, nej! Må tant gerna begagna honom till sitt nöje
och låta honom förespå allt det goda, som jag vet tant ännu
önskar oss, hvarefter jag skulle vilja skänka honom till ett
museum och skrifva ett äreminne öfver den hand, under hvars
ledning han öfvat sig i så många sällhetsbringande profetior."

Sophie Bolander.

*



De menskliga drifterna såsom föranledare till de tidigaste uppfinningarne.

 (Forts. från sid. 277.)

Hittills ha vi sysselsatt oss med den gradvisa
utvecklingen af boningar, sådan den kan äga rum hos
människostammar, hvilka naturen tillåter att större
delen af tiden vistas i fria luften. Till och med de
fasta boningarne ha hos sådane folkslag ett mycket
lätt byggnadssätt och som hufvudmaterialier dertill
tjena de beqvämt användbara produkterna, såsom blad,
hudar, mattor och stänger. Sjelfva lefnadssättet
bringar med sig, att boningen betraktas nästan endast
såsom ett sofställe, och till följe deraf är den inre
anordningen mycket enkel. Blott hos de rika funno
vi särskilda afdelningar för de åtskilliga bestyren
eller behofven. Några spikar, för upphängande af
jagtredskaper, en kista eller också blott en vrå
för de öfverflödiga kläderna, kärlen m. m., nästan
alltid en bestämd eldstad, der, i kyligare klimater,
elden aldrig får utslockna -- se der allt. Hvarest
husfaderns hviloläger har en fast och särskildt
respekterad plats, der visar sig tillvaron af ett
sedligt inflytande, hvilket i ordning och disciplin
utvecklar statslifvets grundegenskaper.

Om vi ville försöka en jemförande sammanställning af
de mångfaldiga boningsformer, sådane de af resande
i konturer afbildas, måste vi inför våra läsare
framlägga hundratals teckningar. Lefnadssättet och
vanorna hos de särskilda folkslagen äro ju af så
mångfaldig beskaffenhet och hvarje särskild sed har
utpräglat sig på sitt egendomliga sätt, i afseende på
boningarne, utan att derföre äga någon kulturhistorisk
betydelse.

Vigtigare för ändamålet med vår betraktelse är
det material, af hvilket boningarnes ytterväggar
uppföras der, hvarest väderleksförhållandena icke
mera tillstädja användandet af så lätta ämnen som i
blidare klimater. Tunga bjelkar, lera, sten, ja till
ock med is och snö äro medel för menniskan att åt
sig upprätta tak öfver hufvudet, om en torftig natur
inskränker urvalet.

Genom bearbetandet af dessa ämnen stärkes hennes
konstfärdighet och uppfinningsförmåga. Materialet
tillåter henne att utbreda sig och gifva anledning
till uppförande af åtskilliga rum bredvid och öfver
hvarandra, för att på det fördelaktigaste sätt kunna
draga nytta af ytterväggar och tak. På det
sättet uppstå sammansatta boningar, och
byggnadskonsten börjar utveckla sig i sjelfständig
riktning.

Det enklaste och på samma gång lättast förarbetade
materialet bildar leran, som finnes öfverallt, och
i varma länder är särdeles lämplig för uppbyggandet
af varaktigare boningar.

Grönländarne bygga sig jordhyddor, hvilka de till
hälften försänka i marken och hvartill de tagit
modellen från de hålor som netseken gör i isen för
sig och sina ungar. Eskimåerna, hvilka sommaren
igenom bo i tält, uppföra med stor skicklighet
för vintern hyddor af snö. Vid en flod, der snön
låg ungefär två fot djup och var behörigt kompakt,
utförde en eskimå, som åtföljde Franklin på hans
första resa, inom ganska kort tid ett verkligt
konstverk i denna väg. Han började med att afmäta en
tolf fot i diameter hållande cirkel; derefter delades
snön med en bred, långskaftad knif i remsor, hvilka
hade så mycket sammanhang, att man oskadade kunde
uttaga styckena. Dessa lades som huggna stenar öfver
hvarandra, de särskilda lagren jemnades med knifven
och formades så, att väggen erhöll en lindrig lutning
inåt, danande ett slags kupol. De öfre partierna
infogades kilformigt och det hela afslutades med
ett likadant formadt snöstycke. Då byggnaden var
fullbordad, kastades litet lös snö deröfver, för
att utfylla alla springor hvarefter en låg öppning
med knifven skars genom väggen. Till och med ett
fönster, som försågs med en klar isskifva, erhöll
boningen, hvilken, till följe af materialets renhet
och prydligheten i uppförandet, presenterade sig
som en marmorbildning. Men en fullständigt inrättad
vinterboning består hos eskimåerna af flera delar,
hvilka medelst gångar äro förenade med hvarandra
och genom ett slags lång, låg korridor, den der
tillstädjer föga luftvexling i det inre, förer ut
i det fria. Madagasserna, hvilka intaga en långt
högre kulturgrad, än den stora allmänheten är van
tillskrifva dem, uppföra åt sig efter samma metod,
som understundom användes äfven hos oss, boningar,
genom att mellan kretsformigt uppställda störar
intrampa fuktig lera, hvilken hårdnar i solen. Taket
bildas, allt efter råd och lägenhet, af halm, stänger
och bjelkar, eller belägges det med mattor.

(Forts.)

*


Svenska Riddar-Ordnar.

De ur Dahlbergs ryktbara verk hemtade teckningar af
hvilka vi här meddela en kopia, föreställa insignierna
till 6 svenska ordnar, om hvilka vi skola meddela
några få notiser.

N:o 4.N:o 6.N:o 1.N:o 5.N:o 3.N:o 2.

N:o 1 Seraphimer-Orden, af Dahlberg uppgifven som
stiftad af Magnus II år 1334 eller 1343, är den
första svenska riddarorden, om hvilken man äger någon
kunskap, och anses vara stiftad af Magnus I Ladulås
år 1255. Tibell har åt denna orden egnat en vidlyftig
undersökning och kommit till den slutsats, att den
icke får förblandas med det allmänna chevaleriet,
utan varit en särskild svensk statsinrättning, en
politisk orden, lik Gyllene Skinnets orden i Spanien,
S:t Michaels i Frankrike, Strumpebands-orden i England
o. a. Då den allmänna kristna riddarvärdigheten kunde
utdelas af hvilken riddare som helst, kunde de nu
uppräknade, och i
likhet med dem Seraphimer-orden, utdelas endast af en
konung, och Magnus Ladulås dubbade, vid instiftandet
af orden, först sin son, den då femårige Birger,
hvarefter gossen, den blifvande konungen, i sin
ordning dubbade en tysk furste af Braunschweig och
fyrtio svenska herrar. Orden bibehölls sedan af konung
Magnus' efterträdare, särdeles Magnus II, hvilken
litet emellan utdelade denna värdighet, och hvarifrån
Dahlbergs misstag sannolikt härleder sig, ehuru han
också kunnat bli vilseledd af en fransk författare,
som i en år 1620 utgifven skrift, betitlad "Le Théâtre
d'Honneur" beskrifver den svenska Seraphimer-orden
såsom sammansatt af änglahufvuden och patriarkalkors,
och uppgifver Magnus II som stiftare deraf. Äfven
unionskonungarne utdelade en sådan orden, hvars tecken
bestod af "en guldkede med Englehofveder udi", såsom
man ser af Henrik Gyllenstjernas testamente, hvari han
lemnar detta ordenstecken i arf åt sin bror Gabriel. --
Oaktadt Tibells lärda undersökningar, 
torde dock det sannolikaste vara,
att den af de ofvannämnda konungarne utdelade
dekorationen blott betecknat riddarnes delaktighet
i det allmänna chevaleriet, ehuru riddarkedjan i
Sverige hade den form, som ännu brukas. Den svenska
statsinstitution, som benämnes Seraphimer-orden,
räknar sålunda sina anor endast från den 23 Februari
1748, då Orden, som det heter, "upplifvades"
af konung Fredrik I, stiftaren af Svärds- och
Nordstjerne-ordnarne. Riddarne kallas egentligen
"Svea och Göta Riddare", och ordenskedjan består af
11 gyllne seraphim-hufvuden med utslagna vingar samt
11 blåemaljerade patriarkalkors, sammanhäftade med
guldlänkar.

N:o 2 är icke heller den nu brukliga Svärds-orden
likaledes en stiftelse af konung Fredrik, utan
Svärdsriddarnes orden,
som egentligen tillhörde norra Tyskland, Preussen
och Liffland, men som äfven blifvit i Sverige
utdelad af Folkungaättens konungar.

N:o 3 föreställer insignierna af den Heliga Brigittas
Orden, Brigittiner- eller Salvatori-Orden, 
egentligen en klosterorden, och hvilken vi framdeles komma
att närmare beskrifva. 

N:o 4 föreställer tecknet för
den Helige Frälsarens eller Sancti Salvatori-Orden,
hvilken instiftades af Erik XIV vid hans kröning den
29 Juni 1561, men som upphörde vid hans afsättning
och efterträddes af

N:o 5, Guds Lambs Orden, stiftad den 10 Juli 1569,
men hvilken icke heller öfverlefde sin stiftare, Johan III.

N:o 6 slutligen, den ännu lefvande och som ett
högförnämt danssällskap florerande Amaranther-Orden, 
stiftades år 1651 (1653) af drottning Kerstin
och har förblifvit trogen sina anor, emedan första
anledningen dertill lärer blifvit gifven af en på
hofvet uppförd balett, kallad "Gudarnes 
Högtid", i hvilken drottning Christina uppträdde som
herdinnan Amarantha. Då Orden verkligen inrättades,
prydde drottningen dermed spanske ambassadören
Pimentel och andra gunstlingar. Ordenstecknet bestod
af tvänne i hvarandra inflätade motvända latinska A,
fästa i en grön, emaljerad lagerkrans, kring hvilken
slingrade sig ett hvitt emaljeradt band med inskriften
Dolce nella Memoria, -- ljuft i minnet. Ledamöterna
skulle vara 30, hälften kavaljerer och hälften
damer, och deras valspråk var: Semper idem, alltid
densamma. Ordenstecknet bars kring halsen i ett
eldfärgadt band. Orden
upphörde med Christinas regering; men namnet upptogs
sedan af ett enskildt ordenssällskap, stiftadt år
1760 af Carl Qvist och Edvard Johan Sondell. Den nya
orden förklarades hafva till syftemål "Allmagtens
ära, jemte sådana göromål, och oskyldiga nöjen,
hvilka ej kunde misshaga det allseende ögat". Det
dröjde emellertid icke länge, innan dansen blef det
hufvudsakliga bland de oskyldiga nöjen, åt hvilka
Orden egnar sin verksamhet, och densamma rekryterar nu
sina leder ur samhällets mer aristokratiska kretsar.

Th.

*




Kommendantens dotter.
Fantasistycke af J. G. Blomquist.


I Februari månad år 1808 ryckte ryska härarne, utan
föregående krigsförklaring, in i Finland, hvars
eröfring och införlifvande med sitt vidsträckta
rike redan länge utgjort en älsklingstanke hos czar
Alexander. Nu ansåg han tiden dertill vara inne, nu
bortlade han vänskaps- och slägtskapsmasken, nu visade
sig tydligt hvad han menat med sin försäkran, "att
han icke ville beröfva sin svåger, svenska konungen,
en enda by i Finland"; den omättlige var ingalunda
belåten med en sådan småsak, utan önskade roffa det
åt sig helt och hållet. Men hans förhoppning, att
detta skulle låta sig göra utan synnerligt motstånd å
befolkningens sida, utan uppoffring af tid och blod
å hans, slog alldeles fel; ty aldrig har något folk
med mer energi, uthållighet och kraft kämpat emot
våldsverkaren, än det finska vid detta tillfälle,
aldrig har den ryska jätten nödgats göra större
ansträngningar för att uppnå sitt mål. Finnarnes
ihärdighet och fosterlandskärlek äro så mycket
beundransvärdare, då man tager i betraktande, att de
föga understöddes af moderlandet. Gustaf IV Adolf,
en bigott och inskränkt furste, -- kanske en af de
inskränktaste, som någonsin haft ett lands öde i sina
händer, -- vidtog nästan inga eller blott bakvända
åtgärder till försvarandet af sitt sköna och trogna
furstendöme. I stället för att låta en tillräcklig
truppstyrka uppträda i Finland och der operera, nöjde
han sig, då ropen om hjelp blefvo allt högljuddare
och enträgnare, att då och då öfversända mindre kårer,
hvilka visserligen emot öfvermakten på ett berömligt
sätt häfdade svenska namnets gamla ära, men spillde
sitt blod till föga fromma för saken i sin helhet. I
stället för att i spetsen för den lilla men tappra och
fosterlandsälskande skaran sätta en Adlercreutz, en
Sandels, en von Döbeln, män, som under många blodiga
och ärorika drabbningar till fyllest dokumenterat sin
förmåga som befälhafvare, utnämnde den vanslägtade
vasaättlingen till högstkommenderande i Finland,
hofmannen, salongshjelten Klingsporr, en herre, som
under sitt lif knappast sett ett slagfält. Följden
af dessa tanklösa mått och steg blef, hvad den ock
ej annat kunde blifva: Finlands förlust.

Men så länge Nordens Gibraltar var ointaget, så länge
August Ehrensvärds jätteskapelse bar svensk flagga, så
länge Sveaborg var vårt, var ännu icke allt hopp ute.


Klar blef i hast hvarenda blick,
När detta namn blott ljöd,
Allt knot blef slut, all sorg förgick,
Det fanns ej qval, ej nöd.
Att bota allt ej syntes svårt,
Så länge Sveaborg var vårt.


Härintill skall moskoviten gå, men icke längre; här
skola hans stolta böljor sätta sig, var en trosartikel
hos svensk som finne. Men att menskliga beräkningar
ofta slå fel, att inga klippor eller fästen äro starka
nog, då feghet och förräderi äro med i spelet,
att inga vallar eller murar äro så höga, att icke
en åsna, lastad med guld, förmår passera öfver dem,
vilja vi tydliggöra, i det vi något närmare belysa
sista akten i det sorgliga dramat.

Det var om aftonen till den 3 April. Inom Sveaborg
var stor glädje rådande, ty icke nog med att de belägrande
ryssarnes alla försök att tillfoga fästningen någon
skada tills dato aflupit fullkomligt fruktlöst, fastän
kanoner af svåraste kaliber ända från belägringens
början nästan utan uppehåll spelat emot densamma;
en kurir hade samma dag anländt från arméen med den
oväntade nyheten, att de förenade svenskarne och
finnarne tillkämpat sig tvänne herrliga segrar vid
Sijkajoki och Revolax. Hvad under om hjertat klappade
högt af stolthet och fröjd i soldaternas bröst,
om muntra sånger och glädtigt skämt hördes från
vaktstugorna, om ölstånkan och bålen fingo flitiga
påhelsningar och man med hopp och tillförsigt emotsåg
framtiden?

I en af nämnde vaktstugor hade en del underofficerare
samlat sig omkring en gammal veteran, fanjunkaren
Malm, hvilken med sina berättelser från Gustaf III:s
krig, hvaruti den raske bussen sjelf deltagit, och
det med heder, hvarom den ärrbetäckta pannan och
det dekorerade bröstet buro vittnesbörd, som icke
kunde jäfvas, sökte i sin mån bidraga till stundens
trefnad.

"Ja, som jag nyligen nämnde, pojkar!" yttrade
fanjunkaren, sedan han tagit sig en duktig klunk
ur stånkan, "hade generalerna och regementscheferna
ieke visat sig vara uppenbara landsförrädare, utan
gjort sin pligt och marscherat rakt på Petersburg,
som kungen befallt dem, så vore nu ingen rysskanalje
synlig inom gamla Finland."

"Hur var det, fader Malm?" sporde en ung sergeant,
i något tvekande ton, "var icke vår majors far,
gamle öfverste Gripenvaldt med i den der komplotten?"

"Visst millioner granater var han det! Tror du att han
var en bit bättre än de andra skurkarne? Tvärtom,
öfverste Gripenvaldt var just sjelfva själen i
sammansvärjningen, ehuru han var nog så full af f--n
att han icke lät sig märka, utan skjöt andra framför
sig, för att hafva hufvudet i behåll, i händelse
karnaljeriet skulle misslyckats."

"Men hvad hade de höga herrarne egentligen emot
konungen?" frågade en röst i hopen. "Att han ville
kringklappa vår arffiende, borde väl ingen förtycka
honom."

"Hade mot honom!" utbrast fanjunkaren
förgrymmad. "Kan du då icke begripa, din enfaldige
narr, att det måste smaka de högmögende aristokraterna
som salt i surt öga, att icke få ha majestätet till
rodocka, som förhållandet lär hafva varit med Adolf
Fredrik och Hessaren, ömkliga i åminnelse ... Svenska
adeln har från urminnes tider brukat ryckas med sina
konungar om spiran, men detta behagade ingalunda en
kung med sådan ruter i kroppen, som Gustaf den III,
utan qväste han det öfvermodiga patrasket. Deraf
Anjalaförbundet och det fatala skottet!"

"Jag glömmer aldrig", fortsatte fanjunkaren efter ett
litet uppehåll, "om jag också blir hundra år gammal,
den olyckliga afton, då en af de tappraste kungar,
som någonsin gått i spetsen för tappra soldater,
blef skjuten af en förrädares hand. Jag stod jemte
några kamrater på post utanför operahuset, då vi
oförmodadt hörde ett skott inifrån. Som jag kände att
flera mordanslag emot konungens lif blifvit försökte,
slog mig som en blixt den tanken att högstdensamme
vore i fara, hvarföre jag hastade in och kom just
lagom, för att se huru tvänne hofherrar mera buro
än ledde min älskade hjelte från maskeradsalen och
att han starkt blödde ur ett i ena 
sidan erhållet sår. Jag var en af de sista som hade
den sorgliga äran att vidröra hans person, ty på
dessa mina armar bar jag honom från vagnen, som fört
honom från operahuset till slottet, upp för trapporna
och in i hans rum. Det var en jemmerlig syn, må j
tro gossar, att se den, som otaliga gånger trotsat
döden på slagfältet, ligga simmande i sitt blod,
träffad af svensk mans hand! ... Jag trodde icke
att mina gamla ögon skulle ha flera tårar qvar, men,
som j sen, tårekällan är ännu icke uttorkad." Den
ena tåren följde den andra på veteranens kinder och
stannade i det yfviga skägget.

Äfven åhörarne kände sig rörde, och en god stund var
det så tyst i rummet, att man kunnat förnimma en
flugas surrande.

Fanjunkaren bröt sjelf tystnaden, i det han, efter
att hafva torkat sig i ögonen med afviga handen,
i sin vanliga hurtiga ton yttrade:

"Skedt är skedt, derföre hjelper det icke att lipa som
en kärring. Det bästa sättet att hedra den store dödes
minne, är att manligen försvara hans sons arfvedel,
och det skola vi göra till sista blodsdroppen, eller
hur, kamrater?"

"Till sista blodsdroppen!" var det enstämmiga svaret.

"F--dt harmligt är det likväl", tog en till ordet, "att
då kamraterna derute hyfla på ryssen af hjertans lust,
vi skola nödgas hålla oss innestängda på denna fläck,
som råttor i en fälla. Vi kunde åtminstone, tycker
jag, få göra ett och annat utfall, om ej för annat, så
för att visa, att vi lefva och äro vid bon courage".

"Du tycker som jag och tusende med mig, men så tycker
nog icke amiralen och många med honom", genmälte Malm,
mörk i hågen. "Oss underordnade tillhör det emellertid
att lyda, om ock allt skulle barka åt helvete. Jag kan
dock icke hålla inne med min tanke, att hans majestät
kunnat sätta en lämpligare man till kommendant pä
denna sin vigtigaste fästning, än gamle amiralen,
som visserligen vid både Wiborg och Svensksund visat
sig vara karl för sin hatt; men en fästning är ingen
skuta och tarfvar helt andra manövrer. För öfrigt har
jag mina misstankar att djefvulstyg är med i spelet."

"Djefvulstyg, misstankar?! Tala ur skägget, fader
Malm; vi veta nog att ni är slug för sju, och ser
klart, der andra äro stockblinda!" ropade flera af
de yngre och nyfiknare.

"Tala icke hufvudet af dig, gamle tok!" varnade en
gråhårig sergeant.

"Jag vill icke förmoda, att här finnes några
örontasslare ibland oss", svarade Malm lugnt. "För
öfrigt sitter allt hufvudknoppen fast, så länge
kommendanten öfver alla kommendanter, den gamle der
uppe ..."

Meningen hann icke slutas, ty en ordonnans inträdde
och frågade efter fanjunkaren Malm.

"Här har du gubben, korporal Blixt; hvad har du att
föredraga?"

"Öfverstelöjtnanten, grefve Bidderschöld önskar tala
med fanjunkaren."

"Grefve Ridderschöld! är du etterbefängd, karl? När
anlände han?"

"Bevars, vet ni icke, fanjunkare", svarade korporalen
skrattande, "hvarför ni så tappert pokulerar
om i afton? Det var just grefven, som medförde
underrättelsen, att ryssen i tvänne drabbningar fått
huden full af stryk."

"Åh knäfveln! Fredrik Ridderschöld, min gamle
generals son, hvilken jag gungat på mitt knä och
lärt att föra värjan, så att han nu handterar den så
bra som jag sjelf, om icke bättre. Det var en nyhet,
som förtjenar att dricka på. Skål derföre, kamrater
och i botten! om j önsken göra mig till viljes;
grefven är, dævelen brekke mig, som norrbaggen
säger, värd en bottenskål, ty maken till rask pojke
får man leta efter ... Jag kan se huru hjerteglad
hans trolofvade, den rara fröken Anna, skulle bli,
då hon fick skåda sin älskling lifs lefvande, hon,
som alltid fruktade att en rysk sabel skulle förpassa
honom in i evigheten."

 "Söner af ett folk som blödt på Narwas hed, 
 på Polens sand, På Leipzigs slätter, Lützens kullar,
 o. s. v."

stämde Malm upp med en basröst så grof, som om ljudet
kommit ur en trumma, i det han i ordonnansens sällskap
lemnade rummet.

"Uff, sakta i backarne, karl, och forcera icke
marschen så fördömdt", pustade fanjunkaren, sedan man
tillryggalagt ett stycke väg. "Kom ihåg att jag har
minst två tjog år på nacken mera än du -- för öfrigt
bär det ju icke mot fienden heller! Men", tillade han,
sänkande tonen, "hvad i all verlden är det för ena
figurer, som synas derborta, ungefär hundrafemtio steg
framför oss? det ser nästan ut som om de fruktade att
bli sedda ... Luffa icke åstad som en elefant, utan
rör dig varsamt som en katt: här är ugglor i mossen."

Korporalen hörsammade ordres, och de bägge männen
fortsatte sin väg med nästan ljudlösa steg.

"Halt! werda?" utropade Malm, sedan han kommit den
ene af de misstänkta personerna på lifvet. uHvad
är ni för en gynnare, som smyger er fram, som om ni
icke färdades på lofliga vägar?" fortfor han i det
han fattade den okände vid axeln och ville föra honom
till en af de på borggården befintliga lyktorna. "Är
ni icke ljusskygg, så fram till lyktan med er, att jag
må se er utan tvifvel mycket hyggliga fysionomi. Om
icke allt bedrar mig, har jag sett er en gång förr;
då kom ni undan, men nu skall ni, så sannt jag är en
ärlig svensk krigsman, bekänna kort och visa hvad ni
för i skölden."

Den sålunda antastade, en i vid kappa insvept man,
hvars ansigte, med undantag af ett par små skarpt
blickande ögon och ett långt, på bröstet nedhängande
skägg, doldes af en stor, slokig hatt, tog både
händer och fötter till hjelp, för att befria
sig från fanjunkarens väldiga näfve, men hvilka
ansträngningar sannolikt skulle utfallit fruktlöst,
om icke främlingens följeslagare skyndat till stället,
fattat angriparen i armen och i bister ton yttrat:

"Rider er då dj--n, fanjunkare, efter ni vågar lägga
hand på en officer? Hvad skall detta betyda, och vet
ni hvem jag är?"

"Major Gripenvaldt!" utbrast Malm bestört.

"Så, jag har den förmånen att vara igenkänd?" hånade
majoren. "Hvad ger er rättighet att anhålla personer,
som fredligt gå sin väg fram?"

"Jag ansåg det vara min pligt som jourhafvande -- --"

"Prat", afbröt majoren; "hvarken jag eller denne herre
hafva något som vi behöfva dölja. Jag kommer direkte
från Gustafssvärd, der jag inspekterat vakten. Denne
min vän, officer vid garnisonen derstädes, fick lust
att göra mig sällskap, för att hemma hos mig prata
bort ett par timmar af qvällen. Hvarföre han önskar
vara okänd, angår er lika litet som någon annan. Är
ni nöjd med förklaringen?"

"Hm, hm!"

"Hvad är det ni brummar i skägget, gamle
tvärvigg? ... Misstänker ni något", hviskade majoren
i fanjunkarens öra, "så tig dermed, om er välfärd
är er kär. För hvad jag gör i afton ansvarar jag
sjelf. Ni bör dessutom kunna inse att jag handlar
på högre ordres. Korporalen der är sannolikt för
enfaldig att ana verkliga förhållandet; i motsatt
fall blir det er sak att förmå honom hålla munnen
tills vidare. Glöm icke att vi hafva fängelser och
bojor för motspänstiga. Begriper ni?"

"Fullkomligt", svarade Malm lugnt.

Majoren försvann med sin följeslagare.

"Det var sjelfva böfveln, hvad ni bråkade,
fanjunkare", sade korporal Blixt, i det de bägge
krigarne på nytt satte sig i gång; "jag riktigt
förvånades öfver att majoren lät er hållas så
länge. Det måtte vara en mägta beskedlig herre."

"En stor rackare", svarade Malm tankspridd.

"Hvad säger ni", utropade Blixt förbluffad; "major
Gripenvaldt en rackare!?"

"Du hörde rasande, karl", genmälte Malm, som insåg att
han begått en dumhet. "Stackare, sa' jag; majoren är
en stor stackare, som icke på fläcken låter arrestera
en underordnad, hvilken i sitt öfverdrifna tjenstenit
glömmer den 
respekt, han är skyldig en förman. Hade jag varit i
hans kläder, skulle -- --"

"Jo, jo; fanjunkaren hade nog icke lagt fingrarne
mellan", yttrade Blixt skrattande; "fanjunkaren har
också ord om sig att vara en riktig buse, när det
gäller tjensten. -- Nå, hvem var majorens stallbroder,
och hvad hade han för skäl, månne, att dölja sitt
fagra anlete?"

"Hin sjelf kan icke känna alla menniskor inom
fästningen: troligtvis var det en officer,
som hade ett möte med sin käresta. Du vet att en
mängd qvinfolk, af fruktan för ryssarne, tagit sin
tillflykt hit -- man kan ju knappt gå tio steg, utan
att råka falla öfver en kjortel. Men hvar bor grefve
Ridderschöld? Äro vi icke snart framme?"

"Straxt; ser ni flygelbyggningen der till venster?"

"Visst knäfveln gör jag det; jag är väl icke blind heller."

"Gå då upp för den höga stentrappan och stig in genom
första dörren på höger hand, så råkar ni grefven."

"Godt."

Fanjunkaren följde anvisningen. En ungefär tretiofem
års man, af särdeles ståtligt och ädelt yttre, kom
honom till mötes och tryckte hjertligt hans hand,
under utrop:

"Välkommen, gamle vän! Ännu lika kry och rask som
då vi skiljdes åt för tre år sedan. De sjutio åren
tyckas icke få någon makt med er jernnatur."

"Ja, jag är pigg som en mört, Gudi vare lof! Endast
någon gång vid väderskifte känner jag en smula plåga
efter sabelhugget jag fick vid Walkiala, men då
tröstar mig den tanken, att det var det sista hugget
kosackhunden gjorde. Men hvad ni blifvit galant och
präktig, grefve Fredrik", fortsatte fanjunkaren, i
det han med varma blickar öfverfor den unge mannens
gestalt: "så lik er far, salig generalen! Samma
manliga och tankdigra panna, samma redliga och
vänfasta öga och, hvad som i mitt tycke utgör er
förnämsta prydnad, ett friskt ärr på kinden. Ni
behöfver icke bära bandstumpen i knapphålet, för att
öfverbevisa mig om, att ni slagits som en äkta svensk
och att mer än en moskovit måst bita i gräset för er
skarpa klinga."

"Jag har så mycket som möjligt sökt göra heder åt
min läromästare i vapenyrket", svarade Ridderschöld
leende. "Men sätt er nu ned, Malm, och låtom oss
språka förtroligt en stund. Jag har mycket att spörja
er om, många upplysningar att begära; jag känner af
gammalt er genomträngande blick. Se här något att
muntra oss med under tiden", tillade grefven, under
det han från ett hörnskåp tog fram en med tjockt,
vördnadsvärdt lager af damm öfverdragen butelj och
satte den jemte tvänne glas på ett bord. "Jag vill
icke tro att ni ändrat smak, utan fortfarande skattar
ett glas veritabel madeira högre än hvarje annan
vinsort."

Grefven slog i och klingade med gubben.

"Det var en vara som kan masa en skälm invärtes",
yttrade fanjunkaren, smackande med läpparne. "Skål
för gamla Finland", tillade han, höjande sitt glas,
"och må ingen moskowit vända hem igen, utan lägga
sina ben att multna i Finlands jord."

"En önskan, hvartill jag af hela mitt hjerta säger
amen, men hvilken, fruktar jag, aldrig kommer att
realiseras. Visserligen slåss våra soldater som lejon,
det kan jag, som haft äran kämpa i deras leder, bäst
intyga, dock -- hvad båtar äfven den mest glänsande
tapperhet emot en så fruktansvärd öfvermakt? Dertill
är ryssen numera icke någon föraktlig fiende,
som tager till fötter vid blotta skymten af en
svensk uniform; han är tvärtom väl disciplinerad,
uthållig och stupar på sin plats, utan att rygga
ett tum. Vårt förnämsta hopp hvilar nu på detta, den
store Ehrensvärds mästerstycke, som med allt skäl bär
namnet Sveas borg. Mot dess klippor skall säkert den
ryska örnen fåfängt anstränga både näbb och klor."

"Gud gifve ni spådde sannt, grefve Fredrik. Den stund
detta herrliga fäste nödgas utbyta svenska flaggan
emot den ryska, önskar jag till himlen måtte bli min
sista, ty det blefve då allt för tungt att lefva."

"Inga onödiga bekymmer, käre Malm! För att en sådan
olycka skulle kunna inträffa, måste en kujon eller
förrädare vara platsens kommendant. Hurudan är
sinnesstämningen eljest inom borgen? God vill jag
hoppas."

"Underbefälet och största delen af gemenskapen är
troget och pålitligt, och vill hellre gifva sista
blodsdroppan i sina ådror, än höra talas om dagtingan.
Annorlunda är förhållandet med officerskåren. De
flesta inom de högre graderna ha under en lång följd
af år egnat sig åt jordbruket på sina boställen och
önska ingenting högre, än att få komma hem igen samt
ge dj--n om svensken eller ryssen herrskar i Finland,
blott de i fred få sköta sin jordlapp. Många af de
yngre officerarne äro morsgrisar, som aldrig sett
hvitögat på en fiende, och duga endast för paraden,
men blygas ändock icke att trakassera och topprida
gamla bepröfvade kämpar, som stått för kulor och krut
redan den tiden de unga herrarne behöfde sina ammors
vård. Afundssjuka och oenighet är rådande mellan de
infödda svenska och finnarne; oro och förskräckelse
herrskar bland det stora antalet qvinnor och barn
samt annat löst folk som från kringliggande trakter
strömmat hit. När till allt detta kommer att amiralen
saknar stål i karakteren och de, åt hvilkas råd han
anförtror sig, äro föga mer energiska; då tror jag
icke att grefve Ridderschöld skall anse mig för en
narr eller en galning, om jag nämner den fruktan jag
hyser, att fråga kanske redan varit å bane, att utan
svärdsslag lemna fästningen åt fienden."

"Hvad säger ni, Malm?" utropade Ridderschöld med
lågande blickar. "Öfverlemna en fästning af sådan styrka
som denna: som kan ur mera än tvåtusen kanongap utsprida
död och förskräckelse bland sina angripare, med en besättning 
af sju tusen man -- -- öfverlemna ett dylikt bålverk
utan svärdsslag!? ... Vinet har stigit er åt hufvudet, redlige
Malm, och framkallat en hop underliga fantasier."

Fanjunkaren betraktade några ögonblick sin unge vän
med medlidsamma blickar. Derpå flyttade han sin stol
närmare grefven, förde sin mun till hans öra och sade
i hviskande ton:

"Gud vet att jag gerna ville gifva de återstående
dagar jag ännu kan hafva att lefva,
om jag förmådde bespara er den bittra sorg,
ni helt naturligt måste känna, då ni vunnit den
öfvertygelsen, att den man, som hittills i edra
och andras ögon varit mönstret för en
rättskaffens och oförfärad krigare, och hvilken
ni snart ämnade kalla med det heliga namnet
fader, icke är annat än en feg usling, måhända
något ännu sämre. Men bättre att ni derom
underrättas i tid, än att olyckan skulle slå
ned som ett åskslag och oförberedd öfverraska er.
Så vet då att jag tror mig äga fullkomlig visshet om
att amiralen ligger i hemliga underhandlingar
med fienden. Hur vill man eljest förklara den
omständigheten, att ryska officerare åtskilliga
gånger varit synliga inom fästningen sedan
mörkret inbrutit, att en sådan hundsvott i detta
ögonblick befinner sig hos amiralen?"

"Min Gud, min Gud! kan sådant vara möjligt?" utropade
Ridderschöld, blek som döden. "Om jag hade tusende lif,
ville jag med glädje uppoffra dem alla; jag ville afstå från
min högsta jordiska sällhet: ägandet af henne, som jag 
tillber, om ni kunde säga att ni misstagit er, att ni låtit
dåra er af en fruktansvärd dröm."

"Jag begär icke bättre, än att hela verlden hade orsak
att anse mig för en inbillningssjuk dåre, en drömmande
vanvetting -- men kanske uppbär amiralen i detta ögonblick lönen
för sitt skändliga förräderi i blanka ryska rublar. Dock --
afgrundens makt är stor, men Guds är större; Han kan ännu
bringa alla onda förslag på skam."

"Ja, ni har rätt; låtom oss hoppas, att Han skall
sträcka sin mäktiga hand öfver vårt olyckliga
fädernesland och ännu en gång rycka det från
förderfvets brant. -- Jag vill nu icke uppehålla er
längre, bäste Malm; tiden är långt framskriden och
en gammal man, som ni, kan behöfva hvila. Hvad mig
beträffar, är det fara värdt, att edra sorgliga
meddelanden komma att förjaga all sömn från mina
ögon."

Fanjunkaren hade icke väl aflägsnat sig, förrän
grefve Ridderschöld kastade en kappa om sig och
begaf sig till sin tillämnade svärfaders bostad,
men hindrades af en posterande soldat att slippa in,
på grund af amiralens uttryckliga befallning 
att afvisa hvarje besökande, eho det vara månde. På
grefvens fråga, om amiralen vore ensam eller hade
sällskap, svarade soldaten, att major Gripenvaldt och
en annan officer, som var honom fullkomligt obekant,
sedan mer än tvänne timmar befunno sig hos hans herre,
i dennes arbetsrum. Ridderschöld ämnade just vända
tillbaka, då han fick se ett fruntimmer komma ned från
en af de trappor, som ledde till öfra våningen, och i
detta igenkände sin fästmö, Anna Cronstedt. Men huru
olik var hon icke den Anna han för få timmar sedan
lemnat! All lifsfärg hade försvunnit från hennes
kinder, anletsdragen voro stela och orörliga,
den vanligtvis så stolta och graciösa gestalten
sammanfallen och lutande. Då hon blef varse grefven,
yttrade hon endast ett sakta: "gif mig din arm
-- och inga frågor förr än vi lemnats åt oss sjelfva."

Inkommen på sitt rum sjönk Anna ned i en soffa,
en bild af hopplöshet och förtviflan.

Gripen af bestörtning, kastade sig Ridderschöld till
den älskades fötter, tog hennes händer i sina och
sade i en ton som andades den renaste och innerligaste
kärlek:

"Min Gud! hvad fattas dig min dyrkade flicka? Hvad
har händt, som kunnat till en sådan grad uppröra
din vanligtvis så starka och modiga själ? Hyser du
ej längre förtroende till den, som älskar dig högre
än sitt lif, som med glädje vill gifva hjertat i
sitt bröst, om han dermed kan bespara dig ett enda
ögonblicks qval? Tala, min älskade, min brud, min
maka!"

"Brud! maka!" utropade Anna vildt, görande sig lös
från grefvens arm, hvilken han slagit kring sin
älskarinnas smärta lif. "Vill du, en ättling af en
slägt som aldrig var njugg hvarken med sitt blod
eller sin förmögenhet, när det gällde fosterlandets
välfärd och ära, du, som sjelf bevisat dig vara
en värdig afkomling af ädla förfäder, en riddare
utan fruktan och tadel; vill du kalla pultronens
och fosterlandsförrädarens dotter din brud, vill
du som din maka omfamna den, hvars fader icke till
sitt sista andedrag försvarade den vigtiga plats,
som honom blifvit anförtrodd, utan sålde densamma för
guld?! ... O, jag har sjelf varit vittne till detta
skändliga köpslagande, jag har med mina egna öron
hört den lön, han, som gifvit mig lifvet, betingat
sig för sin rysliga bragd. Två millioner rubel är det
pris han satt på sitt Judasdåd; i besittning af denna
summa tror han sig kunna trotsa landsmäns förbannelser
och samtidens samt efterverldens förakt! ... Men
-- du vämjes icke vid min anblick, du vänder dig
icke bort såsom från en brännmärkt och vanhedrad
varelse?!"

Grefven tog med mildt våld den stackars flickan i sin
famn, lade hennes hufvud emot sitt bröst och sade i
öm, lugnande ton:

"Hvad rår rosen för om stammen, från hvilken
hon uppspirat, är snedvuxen samt full af törnen
och taggar? Är hon icke lika skön och älsklig
för det! ... Hvilken menniska skulle vara nog
lågtänkt att vilja förebrå dig, som äger det ädlaste
och högsintaste hjerta, som någonsin klappat i en
qvinnobarm, att din far är en ... jag vill icke uttala
det skymfliga ordet. Men hur kan du, min älskade,
äga en så detaljerad och noggrann kännedom om en
hemlighet i hvilken jag först för en timma sedan,
och det temmeligen ofullständigt invigdes af begges
vår vän, fanjunkaren Malm?"

"Då hafva vi hämtat hvad vi känna i denna olyckliga
sak från samma källa", svarade Anna. "Ända från
krigets utbrott har nästan ingen dag gått förbi, utan
att fanjunkaren varit uppe hos mig ett par timmar,
hvarvid det kära fosterlandet och du, min Fredrik,
alltid utgjorde våra samtals alfa och omega. Då
han vid sina besök understundom fann mig dyster och
sorgsen till sinnes, och jag meddelade honom mina
farhågor, att den som var mitt allt kanske i samma
ögonblick låge hjelplös blödande på slagfältet, ja
måhända redan gått dit, hvarifrån ingen återvänder,
-- hvad skulle jag väl tro då inga underrättelser från
dig hördes af? -- försökte han på allt sätt uppmuntra
och trösta mig, bland annat med den försäkran,
en erfarenhet, som han sade sig hafva gjort under
sin långa och skiftesrika krigarbana, att döden
liksom skyggar att gripa sina offer bland dem, som
oförskräckte blicka honom i ögonen, utan helst slår
ned på den fege, som ängsligt bjuder till
att undvika hans kalla omfamning. Så satt den
gode gubben mången afton och intalade mig mod och
hopp. En dag i förflutna vecka inställde han sig på
min kallelse, men var, emot sin vana, fåordig och
sluten. Jag märkte tydligt att något oroade och
tryckte honom, men hvaruti det bestod, var mig icke så
lätt att få reda på. På mina enträgna frågor yppade
han slutligen, att han föregående afton, en timma
före midnatt, sett en person, i hvilken han trodde
sig igenkänna en rysk officer af hög rang, komma från
min fars rum och i sällskap med öfverste Örnvinge
lemna fästningen. Du kan förstå hvad jag måste lida,
då jag fick höra att man misstänkte min far, hvilken
jag alltid ansett som den personifierade äran och
redligheten, att ligga i hemliga underhandlingar
med en fiende, som jag från barndomen lärt mig
att hata af hela min själ. För att förvissa mig
om huruvida fanjunkaren misstagit sig eller icke,
nedlät jag mig att spionera på mina dagars upphof,
Härvid räckte mig ödet en hjelpsam hand. Öfver
min fars arbetsrum ligger nämligen en rustkammare,
hvars golf är till den grad bristfälligt, att jag
utan synnerlig möda lyckades lösrycka en planka och
få bort en del af trossbottnen. På denna väg kunde
jag nu, dock icke utan en ytterlig ansträngning
af hörselorganet, urskilja nästan hvarje ord som
talades der nere. Flera qvällar efter hvarandra
förnam jag emellertid ingenting, som kunde gifva
bekräftelse åt fanjunkarens misstankar. Men i afton
slapp jag att vänta förgäfves; i afton erhöll jag
öfvertygande bevis på ett förräderi, så svart, så
himmelsskriande, att jag kände blodet stelna i mina
ådror, och jag med svårighet förmådde lemna rummet
och släpa mig ned för trapporna. O, Gud!" tillade
den unga flickan med blixtrande ögon, "om jag vore
man och icke en stackars svag qvinna! Jag skulle med
bistånd af mina trogna rycka kommandostafven från
den samvetslöse, som för närvarande har den i sina
händer, låta slå honom och de andra förrädarne i jern
och så traktera fienden vid en blifvande stormning,
att han skulle mista all lust att förnya besöket. Du
blickar på mig med bestörtning, Fredrik, och anser
mig måhända för en onaturlig dotter, alldenstund,
under sagda omständigheter, min fars hufvud utan nåd
och barmhertighet vore hemfallet under bödelsyxan, men
"intet offer är för stort att lägga på fosterlandets
altare." Dessutom är jag en äkta svensk mö och räknar
icke slägtskap med en landsförrädare."

"Du är en herrlig qvinna!" utropade Ridderschöld, med
beundran betraktande sin fästmö, hvilken stod framfor
honom med utseende af en valkyria. "Ja", tillade han
med enthusiasm, "du har visat mig den väg som det
höfves en riddersman och din trolofvade att gå! Säkert
finnes det inom borgen många trofasta och modiga
hjertan, som heldre vilja låta begrafva sig under
dess spillror än handla mot pligt och heder. Jag vill
ofördröjligen söka upp Malm och rådgöra med honom;
han är en man som har stort inflytande på underbefälet
och gemenskapen. Kanske skall det lyckas våra förenade
bemödanden att göra den skändliga planen om intet. Jag
vill försöka det yttersta: jag känner kraft hos mig
att åstadkomma underverk. Farväl med dig så länge,
min ljufva, högsinta Anna! Krönas mina ansträngningar
med framgång, skall fosterlandet tacka mig derför;
misslyckas jag åter, hoppas jag att man åtminstone
skall göra rättvisa åt den redliga viljan."

"Med denna kyss inviger jag dig till en oemotståndlig
kämpe för allt hvad som är prisvärdt, hugstort och
ärofullt", yttrade den ädla flickan, tryckande sina
läppar på den älskade mannens panna. "Måtte den Högste
bistå dig i ditt stora värf och förunna mig sällheten
helsa dig som Finlands räddare!" ....

Tvänne dagar derefter voro fästningens officerare,
från regementschefen till och med ryttmästaren
och kaptenen, samlade i den s. k. kungssalen till
krigsråd. Äfven Ridderschöld var närvarande, men
tilläts icke, då han ej tillhörde garnisonen, att
deltaga i beslutet. I full amiralsuniform intog
kommendanten sin plats som ordförande och öppnade
förhandlingarne sålunda:

"Ändamålet med denna sammankomst kan icke vara er
obekant, mina herrar, då jag nämner, att det ämne vi i dag
hafva att afhandla redan en gång varit föremål för våra 
underläggningar. Frågan är nämligen denna: Är fästningen
i sjelfva verket så tryggad, att vi i längden förmå
försvara den, eller böra vi gifva efter för fiendens
enträgna uppfordringar och ingå på en hederlig
kapitulation? Sedan vi sist utbytte tankar angående
denna punkt har vår ställning ingalunda förbättrats
utan, hvad värre är, blifvit ännu vanskligare. Se
här en kort resumé hur våra affärer stå i detta
ögonblick! Soldaterna, af hvilka största delen nyss
är tagen från plogen och således nästan oöfvad i
vapnens bruk, äro föga pålitliga och visa ringa lust
till en uthållig kamp. Czar Alexander har kastat
emot oss sina kärntrupper, hjeltarne från Pultusk
och Preussisch-Eylau, och svurit att bringa Sveaborg
i sitt våld, om han ock skall uppoffra femtiotusen
man utanför dess murar. Belägringsstyrkan utgöres i
närvarande stund af tjugofemtusen man, ett lika antal
är i antågande. Är det väl möjligt, mina herrar,
att emot en dylik öfvermakt bevara fästningen åt
svenska kronan och det under vintertiden till,
då all kommunikation med moderlandet är oss
betagen och hjelp sålunda otänkbar? Jag tror
det icke. Och antagom att vi beslutade oss för
vågstycket: hvilka blodiga grymheter, plundringar
och krigets alla gräsligheter skulle icke blifva
följden af en lyckad stormning! Mången af oss har ju
sina närmaste anhöriga: maka och barn, allt som är
kärast och dyrbarast, inom fästningen. Jag ryser
vid blotta tanken att se dem som värnlösa rof i
de vilda och skoningslösa ryssarnes händer. Må vi
betänka Magdeburgs med flera andra eröfrade platsers
fruktansvärda öde och låtom oss icke vara vållande
till en katastrof, för hvilken vi icke kunna ansvara
hvarken for Gud eller menniskor. Jag har nu redogjort
för ställningen, sådan jag uppfattat den, men vill
på intet sätt tvinga er öfvertygelse. Hvad är er
tanka, mina herrar? Skola vi dagtinga eller försvara
fästningen till det yttersta?"

"Dagtinga?" ropades nästan enhälligt; "dock under
hederliga vilkor: fritt aftåg, med vapen och
förråder."

"Det förstås", genmälte amiralen; "kapitulation under
andra vilkor kan icke komma i fråga. Då vi nu äro
ense om hufvudsaken, återstår endast ..."

"Nej, vid min ättefaders själ, om vi det äro eller
någonsin bli det!" föll den barske ryttmästaren Toll,
en finne af "gammalt skrot och korn", amiralen i
talet, "ty hur jag än betraktar saken, kan jag icke
få i min skalle att vår ställning är på minsta vis
förtviflad. Ni har blott framhållit skuggsidorna,
herr amiral, men icke vidrört de mångfaldiga fördelar
vi äga. Jag behöfver icke säga er, ty det bör ni som
kommendant bäst känna till, att fästningen är en af
de starkaste i verlden, öfverflödigt försedd med både
ammunition och proviant för minst ett år. Låt vara
att belägringsstyrkan är så stor som man uppgifver,
ehuru jag för min del icke tror derpå, utan anser
det vara ett af fienden utspridt rykte, för att
skrämma oss; låt vara att ryska kejsaren kommenderar
femtiotusen, ja hundratusen man emot dessa murar;
ponera till och med att de yttre verken kunna intagas
med storm och det lyckas fienden att efter en oerhörd
kraftansträngning bemäktiga sig Stora Öster Svartö och
Vester Svartö; så återstår dock den starkast befästade
hufvudfästningen, inom hvilken Ehrensvärd, med snille
och konst i förening, skapat ett försvar, som kan
emotstå hvarje anfall. Ni säger, herr amiral, att
garnisonen är föga att lita på. Att klenmodighet och
missnöje insmugit sig här och der bland soldaterna,
-- må blygd och vanära drabba dem, som dertill äro
skulden, -- kan jag olyckligtvis icke förneka, men för
det regemente jag tillhör och tvänne andra vill jag
ansvara som för mig sjelf. På grund af hvad jag nu
anfört, reserverar jag mig emot alla underhandlingar
och yrkar på att försvara fästningen så länge en sten
finnes på den andra."

"Vi instämma till alla delar i ryttmästaren Tolls
mening", yttrade majorerna Tawastsjerna och Dahlén
jemte två eller tre andra krigsrådets ledamöter.

"Edra tänkesätt hedra edra tappra hjertan", genmälte
amiralen, "men j glömmen att vi icke lefva i Carl den
tolftes tider, då en svensk var, eller åtminstone
ansåg sig vara, jemngod med tio ryssar. Att nu,
under enahanda förhållanden, vilja bjuda ryska
makten spetsen, vore en dårskap, hvartill blott en
don Quixotte kunde göra sig skyldig, och denna
åsigt hyllas af nationens mera upplysta och tänkande
medlemmar. -- Pluraliteten är dessutom för fästningens
uppgifvande, och kunna således herrarnes vota deruti
icke verka någon ändring."

Ridderschöld hade hittills endast varit en stum
åhörare af de föraktliga rådslagen, men nu förmådde
han icke längre tygla den harm och förbittring hvaraf
han var intagen, utan måste gifva sina känslor luft
i ord. Med lugn och stadig röst, på hvilken man dock
kunde höra att vreden sjöd inom honom, utbrast han
derföre:

"Jag vet allt för väl att jag här icke har säte och
stämma, men som en son af Svea, den der för den kära
modern och den nästan lika kära systern på Auras
strand vid flera än ett tillfälle utgjutit sitt
blod, må det tillåtas mig lägga några ord till dem
ryttmästaren Toll redan sagt. Veten j, mina herrar,
hvad benämning man skall gifva åt en handling, till
hvilken man förgäfves söker ett motstycke i alla
tiders annaler? Jo, feghet och förräderi. Ja, feghet
och förräderi", återtog grefven med höjd stämma, då
flera af officerarne gingo emot den djerfva talaren
under hotande åtbörder; "jag tager icke en bokstaf
tillbaka. O, skymf, evinnerlig skymf öfver eder,
som fått hjerta i bröstet och värja i handen, och
likväl talen om att gifva eder innan j ens bekommit
en rispa i huden! Plånen ut lejonen från Sveriges
vapen, vanbördingar, och sätten dit harar i stället,
ty dessa göra sig icke hälften så mycken möda att
undkomma jägarens lod, som j att slippa vexla hugg
med dem edra fäder fordom tuktat."

Ett allmänt angrepp var på väg att ske mot den
oförskräckte Ridderschöld, då en person inträdde, vid
hvars anblick de hetlefrade kämparne liksom mekaniskt
släppte fästena till de halfdragna svärden och sjelfva
stodo som förlamade.

"Generen er icke, mina herrar!" utropade Anna
Cronstedt, med air och later af en drottning,
"utan slån blott till och tysten för alltid munnen
på den, som djerfts påminna er om er pligt. Stöten
utan miskund ned den dåren, som trodde sig kunna slå
an på känslor som sannolikt aldrig funnits hos er,
nämligen fosterlandskärlek, tro och heder. Hvarför
dröjen j? Det skulle just vara en er värdig bragd,
tappra riddersmän, att korsa edra tjugo klingor med
en enda mans. Men, att j icke ens hafven så mycket
mod, är en känd sak. Det finnes näppeligen fem eller
sex officersfruar inom fästningen, som icke hafva
sig nogsamt bekant, att deras män äro de fegaste
stackare, som någonsin burit svärd vid länd, och de
veta icke hvart de skola vända sig, för att dölja
sina af blygsel rodnande anleten."

"Hvad vill ni här, min fröken?" frågade amiralen,
som tills nu varit stum af förvåning öfver dotterns
oförmodade uppträdande, "och hvad är det för ett språk
ni behagar föra? Ni glömmer er egenskap af qvinna,
då ni tränger er in i männens rådslag och lägger er
i saker, som ni icke förstår."

"Då männen handla som qvinnor, höfves det qvinnorna
att handla som män", svarade Anna. "Hvarför jag
är här? Icke för er skull, herr amiral. Då ni icke
lyssnat till er dotters böner, der hon låg i stoftet
för edra fötter och ur sitt hjertas innersta djup
besvor er att icke på er förut så rena och blanka
vapensköld sätta en fläck, som af ingen bragd, om
ock aldrig så glänsande, kunde utplånas; då det icke
lyckades henne, kött af ert kött och blod af ert blod,
att draga er från den väg på hvilken ni gick, fastän
hon liksom i en spegel framhöll allt hvad som för en
menniska bör vara dyrbarast: lycka i denna verlden,
rykte hos efterverlden, salighet efter döden; då
ni hånskrattade åt ert barn, som gret blodstårar;
-- hvilken förhoppning kunde väl jag, främlingen --
ty främlingar äro vi hädanefter för hvarandra -- hafva
i detta ögonblick att bryta er som graniten stenhårda
egoism? Med hvad för en tunga skulle jag tala, hvilka
nog hjertskakande ord borde jag väl begagna, för att
öfvervinna och förjaga demonerna i ert bröst? Nej,
mörksens makter hafva segrat och jag hyser icke ens
en skymt af hopp att i sista timman beröfva dem deras
byte. Hvarföre jag synes i denna krets, frågade ni ju,
herr amiral? Jo, jag ville med mina egna öron och ögon
öfvertyga mig om det var sannt, hvad man sagt mig,
att flertalet af de här församlade män, bland 
hvilka jag ser mången prydd med svenska krigarens
yppersta hederstecken, att hela denna granna och
utpyntade skara är föraktligare än trälen, hvilken det
dock grämer då han nödgas utbyta herre och lemnar den
torfva som sett honom födas och växa upp: jag önskade
förvissa mig om, huruvida icke samma allsmäktiga
talisman, som lockat kommendanten från pligtens och
ärans väg: guldet nämligen -- --"

"Bort med henne!" skrek amiralen skummande af raseri,
"kasta den eländiga ned i den djupaste och mörkaste
fängelsehåla, som finnes på borgen; hon har sjelf
slitit alla band oss emellan."

Tvenne af amiralens kreatur, major Gripenvaldt och
kapten Hase, närmade sig Anna, för att fullgöra sin
chefs befallning.

"Tillbaka!" röt Ridderschöld, kastande sig med en
pistol i hvardera handen emellan angriparne och
deras offer; "den förste som rör sin fot framåt,
skjuter jag ned som en hund, lika säkert som jag
med detta skott krossar fönsterrutan derborta."
Grefven rigtade den ena pistolen emot en af rutorna,
och skottet brann af med en stark knall.

Detta tycktes vara en öfverenskommen signal,
ty nästan i samma ögonblick hördes i gången, som
ledde till kungssalen, fotstegen af en i forcerad
marsch anryckande infanteritrupp. Dörren flög upp
och in trädde -- Malm, i spetsen för omkring tretio
underofficerare, alla beväpnade ända till tänderna.

"De få, som vid öfverläggningarne visat sig vara
osvikliga fosterlandsvänner: de, som hellre
vilja spränga sig i luften med fästningen, än
lemna den i fiendens händer, träde hit!" utropade
Ridderschöld. Majorerna Tavaststjerna och Dahlén,
kaptenerna Adlerstam och Berner samt ryttmästaren
Toll lemnade sina platser vid rådsbordet och ställde
sig vid Ridderschölds sida.

"Stilla der!" återtog den behjertade grefven med
fruktansvärd röst, då amiralen och hans anhängare,
under utrop: "myteri! uppror!" sprungo upp från
sina stolar och grepo till värjorna, "och låten
vapnen hvila i slidorna, ty, vid Guds blod, den som
sätter sig till motvärn eller försöker att lemna
rummet är dödens man. J hafven svurit att lyda
mina befallningar", fortfor ban, vändande sig till
underofficerarne: "tagen derföre sigte, hvar och en
på sin man, och jagen utan betänkande en kula genom
hufvudet på den, som rör sig ur fläcken!"

Tjugo bösspipor rigtades ögonblickligen mot lika
många mål.

"På grund af den paragraf i krigsartiklarne, som
tillerkänner hvilken officer som helst rättighet
att taga befälet i en belägrad fästning, då dess
kommendant vill kapitulera", yttrade Ridderschöld,
i det han trädde fram till bordet, "öfvertager jag
från denna stund chefsskapet öfver Sveaborg och skall
med Guds och den tappra garnisonens hjelp visa att det
är ointagligt. Ni, herr amiral, och j andra herrar,
som så litet motsvarat det stora förtroende konungen
och fosterlandet satt till er, j ären mina fångar,
till dess hans majestät, hvilken jag ofördröjligen
tänker att underrätta om här timade händelse,
behagar bestämma om ert öde. Fanjunkare Malm, för
bort fångarne och lät bevaka dem strängt! Amiralen
må tills vidare bebo sitt arbetsrum, under uppsigt af
er och de af edra vänner, på hvilka ni tror er kunna
bäst lita; de öfriga kan ni sätta i tornkamrarne,
hvarvid likväl bör noga iakttagas, att endast tvänne
få vara tillhopa i samma rum och att deras bevakning
anförtros åt soldater af andra kårer än dem de sjelfva
tillhöra. Framåt marsch!"

Man kan lättare tänka sig än beskrifva amiralens
raseri, då han sålunda såg sig bortsläpad som fånge
af sina egna soldater. En blixt af triumf lyste dock
i hans ögon, när han hörde att hans eget rum skulle
blifva hans fängelse.

Att afgrunden hjelper de sina, är en sanning, som
äfven här skulle få sin tillämpning. I amiralens
arbetsrum fanns nämligen en lönnlucka, känd ensamt
af honom och ett par förtrogna, hvilken ledde till
ett källarhvalf af flera hundra stegs utsträckning
och hvarifrån man utan svårighet kunde
komma ut i det fria. Häraf visste naturligtvis
fången att begagna sig. För att ännu ytterligare
stärka sina väktares säkerhet, gick han, efter intagen
aftonmåltid, genast till sängs. Men vid midnattstiden,
i samma stund som fanjunkaren Malm i sällskap med
två gamla sergeanter, krutgubbar liksom han sjelf, i
yttre rummet satt och gladde sig öfver den så lyckligt
genomförda kuppen och att man nu hade förrädarne
inom lås och bom, i samma stund smög sig amiralen
sakta ur sin bädd, öppnade, utan att göra ringaste
buller, luckan till källaren och var snart under
fri himmel. Med hjertat svällande af segerfröjd och
hämndkänsla skyndade han till en närbelägen kasern,
lät uppväcka och beväpna der varande knektar, hvilka
genom bestickningar och hvarjehanda medel redan
längesedan voro vunna för hans planer, samt gjorde
sina anordningar med en sådan klokhet, raskhet och
kraft, att efter en knapp timmas förlopp alla hans
motståndare, af hvilka de flesta öfverraskades i
deras sängar, voro arresterade och satta ur stånd att
motarbeta hans onda anslag. Visserligen skedde detta
icke utan motstånd och blodsutgjutelse, -- Ridderschöld
t. ex. gaf sig icke förr än hans värja brast och Malm
dödade två af sina angripare, innan han, träffad af
ett kolfslag i hufvudet, föll sanslös till marken;
-- visserligen visade de af tumultet tillkallade,
pligten och fosterlandet trogna, af besättningen
otvetydiga bevis på sin motvilja för amiralen och hans
kontrakupp; men dels går icke gerna svenska soldaten
många steg af egen drift och utan att han får höra
kommando-ordet från en anförares läppar, dels är
subordinationskänslan fast rotad i hans bröst. Dertill
kom att mången var af den tanken, att amiralen,
som ända hittills tjenat konung och land med största
utmärkelse, omöjligt kunde umgås med förrädiska och
förderfliga stämplingar, utan vore föremål för en
nedrig sammansvärjning af sina egna officerare --
i hvad afsigt, hade man icke gjort sig reda för.

Det svartaste dåd, som våra häfder veta att omtala,
skulle således triumfera. Den 3 Maj 1808 öppnade
Sveaborg sina portar för fienden; denna dag föll ett
fäste som kostat Sverige tjugofem millioner riksdaler
och många års mödor, i czar Alexanders händer och
segersånger uppstämdes af ryssar vid Ehrensvärds
grift!

Sorg och förtviflan bemäktigade sig nästan alla
sinnen. Under förbannelser och skymford mot
kommendanten, hvilken, om han icke omgifvit sig
med en särskild vakt, sannolikt skulle fallit ett
offer för den gränslösa förbittringen, sönderbröt den
uttågande garnisonen, som nu ändtligen, fast för sent,
fått ögonen öppnade, sina vapen eller bortkastade dem
inför den fåtaliga och uselt utstyrda fienden, hvilken
sjelf stod häpen och förstummad vid denna syn.

Amiral Carl Olof Cronstedt tillbragte sina återstående
dagar föraktad, hatad och afskydd af alla, och
försänkt i ett till vansinne gränsande svårmod. Han
tyckte sig öfverallt se sin store mästaresCronstedt 
var en lärjunge af Ehrensvärd, hvilken således uppammat en 
orm i sin egen barm, såsom ordspråket lyder.
skugga, hotfull och olycksbådande, i samqväm som i
ensligheten, i drömmen som i vakande tillstånd. Ett
rof för ohyggliga samvetsqval uppgaf han den 7 April
1820 sin brottsliga anda.


"Det finnes ett, som ingen tid har tvättat, 
Och ingen Urdurbrunn kan göra hvitt, 
Det bär i evighet sin dystra smärta, 
Det är, och blifver, ett förrädiskt hjerta."


Några månader efter Sveaborgs kapitulation firade
Ridderschöld och Anna sitt bröllop, hvarefter de
bosatte sig på egendomen Baldersnäs, fideikomiss
inom Ridderschöldska slägten och belägen vid en af
Wetterns sköna stränder. Här åtnjöto de, i kretsen af
en talrik afkomma, samt älskade och aktade af alla,
med hvilka de kommo i beröring, så mycken lycka,
som kan falla på dödligas lott, och uppnådde en
hög ålder. Fanjunkaren Malm, som var utan närmare
anförvandter, fann hos dem ett hem, och aldrig kan
den kärlek barn egna en älskad och vördad fader
vara större, än den hvarmed den trofaste och redlige
krigaren omfattades af den högsinte grefven och hans
liktänkande maka. Finlands förlust grep emellertid den 
gamle mannen så djupt att hans muntra och glada
lynne alldeles försvann och själen blef mjeltsjuk
och grubblande. Denna oroande sinnesstämning gaf
dock något med sig, när han fick en liten manlig
Ridderschöld att gunga på sitt knä. Denne, som
kallades Fredrik efter fadern, var en vildbasare
just i gubben Malms smak. Pilten började derföre icke
väl att kunna gå, förr än fanjunkaren satte en liten
musköt i hans späda hand och lät honom göra handgrepp
och evolutioner, att det var en lust och glädje att
se derpå. Knappast åtta år gammal var också unga
herr Fredrik en fullärd exerciskarl. "Han skall
göra't, Finland skall icke för evigt vara ryskt,
utan den gode Guden har utsett lejonungen här att
rycka den kostliga juvelen från den tveklufna örnen
-- jag känner det i djupet af min själ!" utropade
Malm mången gång, då gossen, uttröttad af ett längre
handskande med geväret, satte sig hos sin läromästare
och med blixtrande ögon samt lågande kinder lyssnade till 
hans berättelser om svenskarnes och finnarnes tappra
bragder under sista kriget. Det var emellertid den
åldrige kämpen icke förunnadt att se sin profetias
uppfyllelse, ty i November 1830 samlades han till
sina fäder, nära nitio år gammal. Hans sista ord voro:
"han skall göra't!"

Fredrik Ridderschöld, junior, befinner sig nu på sitt
lifs middagshöjd och är en af Sveriges utmärktaste
generaler. Brinnande af hat till den öfvermäktige
grannen i öster har han begagnat hvarje tillfälle,
som erbjudit sig, att göra honom skada och afbräck. I
Tscherkessien, i Polen, på Krim har hans svärd ljungat
i arffiendens leder och anställt en sådan förödelse,
att namnet Ridderschöld har en lika fruktansvärd
klang i ryssarnes öron, som Jakob De la Gardie's i
verlden. Hvem vet om icke gamle Malms spådom kommer
att gå i fullbordan: om icke den Högste i sin vishet
utsett den tappre generalen att en gång försona hvad
hans morfader brutit?

*




Logogryf.

Uti naturens underfulla rike
mitt hela oupphinneligt i skönhet står;
likt hvarje drottning, det sin vackra like
inom sitt eget stånd blott skåda får.
Med morgonrodna'ns färg det ofta prålar
och ofta ock med Nordens mjella snö,
ja, till och med af solens gyllne strålar
sin färg hon stundom tog, den vana mö.
Och, som en drottning höfves, ock hon äger
en lifvakt, trogen som den stumma graf,
med höjda lansar slår den opp sitt läger
hvarhelst hon herrskar med sin trolldomsstaf;
i tusen år hon är besjungen vorden
och blir väl så i tusen år ännu,
ty fast hon flyr med hvarje höst från norden
hon med hvar sommar återvänder ju;
hon, som det evigt sköna, evigt andas
och lika herrligt hennes färger blandas.

*

Af delar --  "sju, som Carlavagnens stjernor" --
mitt hela oafkortadt ses bestå
och om vi litet bråka våra hjernor
vi följande små gåtor "råka på;"
det, hvarpå kråkan satt, när öfver ängen
hon spejade helt girigt efter rof;
hvad han var riktigt stolt åt, trogne drängen,
då det mot stenarna slog nyskodd hof,
hvad fiskarn ropade när rankig öka
tog in för mycket vatten allt ibland
och hvad han sedermera fick försöka
att ta försigtigt när han kom till strand;
hvad till det onda alltid måste sökas
om man skall lyckas att bekämpa det;
hvad mera saligt är, ju mer det ökas,
och hvad det ger åt själen, som man vet;
ett ord, hvarmed poeter ofta slösa;
ett djur, som aldrig resa bör till Rom;
hvad han var sjelf, som skulle oxen fösa
och aldrig än till betesmarken kom;
ett väderstreck, som ej är slägt med vester;
ett kungligt djur, som sällan blott vi se;
hvad endast "endels" jordens lärda gäster
förmå att göra med planeterne;
en sak, som har förskaffat Småland heder;
ett namn, som Skåningen åt flickan ger;
och det, hvaruppå hvar och en af eder
har sina boningspålar slagit ner;
hvad ofrivilligt, om det ej förstöres,
kan ställa till ett stort fyrverkeri;
hvad såsom hackelse predikan göres
af presten, tom på hjerta och genie;
en gaslik ånga, hvilken dödat tusen
och  kommer väl att döda tusen än;
en väderlek, som spås ibland af ljusen
i kulen vinter, eller hur min vän?
hvad hvarje fästmö är -- i älskarns blickar;
hur i hans famn sin lycka finner hon,
tills Eris ett af sina äpplen skickar
och visan sjunges ur en annan ton.

Lea.


*




Charader.
19.

Åt sqvallersystrar, som beständigt törsta, 
man frampå qvällarne plä'r ge mitt första, 
och ljuft mitt andra göra dessa då, 
för en minut det deras tungor hämmar,
ack! dessa arma, sysselsatta lemmar, 
som blott mitt tredje kan till tystnad få ... 
En grym rival, det kan dock icke fela, 
ha dessa systrar funnit i mitt hela.

20.

Skön är mitt första, när från himlarunden 
han nyfödd helsar kronorna i lunden; 
Mitt andra ryktets väg väl sällan var, 
på törnen oftast den till målet bar,
På blomman fallen, är mitt hela ljuflig, 
men på en hafvets son -- tvärtom -- rätt gruflig!

Lea.


*



Upplösning af Charaderna i föregående häfte är:
N:o 17, Ladugård; N:o 18, Gustaf.

*

Uttydning af Rebus i föregående häfte: 
Kors en sådan lurifax!

*


Halmstad, tryckt hos C. E. Gernandt, 1864.



FAMILJ-JOURNALEN. N:o 11. 1864.Ill. C L Rudolph, del




Historiska Bilder.
II.
Dalarnes Minnen.
IX.


Det var under vistandet på Räfsnäs, som Herr Gustaf
emottog underrättelsen om blodbadet i Stockholm, om
sin faders och sina närmaste fränders död, om allt
det blod, som flutit för att på Sveriges tron befästa
den utländske konungen, den andre Christian, hvilken,
om än de afsigter han hyste, kunna försvaras och
rättfärdigas, dock till sina planers genomförande
nyttjade medel, hvilka rättvisligen ådrogo honom
det namn, hvarmed historien brännmärkt hans
minne. Nu mognade också Gustaf Erikssons beslut,
att i den svenska frihetens stambygd, i Dalarne,
och bland dess härdade befolkning söka den sista
hjelpen för fäderneslandet, söka möjligheten till
dess räddning. Alla de fridlösa, som sökt sig en
tillflykt i skogarne, ville han der försöka samla
omkring sig och sedan med "Gud och Sveriges allmoge"
gripa befrielseverket an. Att här vidlyftigt berätta
hans vandringar i Dalarne, skulle vara att allt för
mycket hårdt anlita utrymmet; blott några spridda drag
från dessa vandringar må här vara tillräckliga. Redan
vid första steget inom Dalarnes gräns lurade sveket
på honom; den hittills trofaste tjenare, som
skulle medfölja honom på färden, öfvergaf honom vid
passerandet af Kolsundet. Men Gustaf Eriksson fällde
derför icke modet. Häst och herredrägt lemnade han
qvar i en bondgård, klädde sig som dalkarl, tog en
trind hatt på hufvudet, hvars hår han låtit rundklippa
och bena på dalkarlasätt, lade yxan öfver axeln
och begaf sig ut i bygden som en vanlig daldräng,
stadd på vandring att söka arbete. Ännu står på
Rankhyttan den loge, der Gustaf, hittills van att
föra det ridderliga svärdet, förde slagan bland Anders
Pehrssons drängar, till dess husbonden igenkände den
gamle vännen samt både för sin och hans egen säkerhet
rådde honom att begifva sig längre uppåt skogarne och
aldrig länge dröja på samma ställe. Under vandringen
från Rankhyttan var han nära att drunkna på Lill-ån,
hvars svaga is icke förmådde bära hans tyngd; men
han lyckades rädda sig utan främmande hjelp och kom
lyckligen fram till Ornäs, det gamla herresätet, hvars
uråldriga byggnad, bibehållen ända ifrån denna tid,
ännu speglar sig i sjön Runns blå bölja. Väl bekant är
den saga, som fäster sig vid denna urgamla byggnad,
hvars bjelkar ännu äro lika friska som hjertat i
Sveafolkets bröst, sagan om huruledes en qvinnas
aktning för gästfrihetens helgd och hennes blygsel
för sveket åt Sverige räddade dess befriare. Barbro
Stigsdotters bild har derför också i "Kungskammaren"
på Ornäs intagit ett värdigt rum bland alla de krönta
ättlingarne af den man, som hon räddade. Arendt
Persson, hennes man, som först sökt vinna Måns Nilsson
på Aspeboda för sina förrädiska afsigter mot
Gustaf, men, då han mötte motstånd hos honom, skyndade
till konungens fogde, Brun Bengtsson på Sätra, fann,
då han med fogden och dennes knektar återkom till
sin gård, det utsedda rofvet borta och skall sedan
under hela sin hustrus återstående lefnad aldrig
kunnat fördraga att se henne för sina ögon. Men fru
Barbros dräng, Jakob, skjutsade med sin matmoders
goda häst flyktingen öfver Runns is och anlände
lyckligt till Svärdsjö. Det är från denna färd,
som man har berättelsen om huruledes hustrun i
Åkesgården uti Bengtshedens by, der Gustaf hvilade
öfver natten, bad honom skära sig några korfstickor,
-- en anmodan, hvilken han besvarade med de af
traditionen troget bibehållna orden: "inte kan jag
göra era pölsepinnar".

I Svärdsjö prestgård råkade Herr Gustaf åter en
gammal vän och studiikamrat från lärdomssätet i
Upsala, socknepresten Herr Joen, hvilken vänskapligt
emottog den fridlöse och behöll honom hos sig i åtta
dagar. Men Arendt Persson och fogden Brun Bengtsson
hade under tiden kungjort flyktingens vistande i
Dalarne, och öfver allt voro spejare i rörelse,
för att förtjena det pris, som blifvit satt på hans
hufvud. Herr Joens hushållerska hade anat, att icke
allt stod så rätt till med daldrängen, som från logen
blifvit helt plötsligen flyttad in i husbondens egen
stuga; och fastän prestmannen med ett "det kommer
eder icke vid!" afvisade hennes näsvisa fråga, om
hvarföre han höll handfatet åt sin förre tröskare,
när hon händelsevis en morgon kom in i stugan, fanns
dock för Gustaf ingen säkerhet mera uti Svärdsjö
prestgård. Då sände presten honom till en pålitlig
man i sin socken, -- det var "Kronones Djurkarl",
Sven Elfson, som några säga, Nils Ulfson, som andra
hellre vilja -- uti Isala by. Knappt inkommen under
dennes gästfria tak, var Gustaf nära att falla i
spejarnes händer; men äfven denna gång räddades han
genom en qvinnas rådighet. "Packa dig ut på logen att
tröska!" ropade matmodern i gården åt honom. -- "Hvi
gapar du på främmande, som skulle du aldrig sett folk
förr!" och förmaningen beledsagades af ett slag öfver
ryggen med brödspaden, hvilket helt och hållet ledde
fogdens män på villspår. Men var matmodern fintlig,
så gaf husbonden icke heller efter. Det var Sven
Elfson, som, då Gustaf icke heller var längre säker i
hans hus, förde flyktingen undan till bröderna Maths
och Pehr Olofssöner i Marnäs och under färden gömde
honom i ett halmlass. Ännu sjunges i Dalbygden den
gamla sången om "hur kung Gösta i halmskrinda låg",
och berättas Svens i Isala list, att, då en dansk
knekt stött ned spjutet i halmen och sårat den gömde
i benet, så att blodet sipprade fram under slädan,
skära sin egen häst i "kråkan" af hofven och dermed
leda bort 
misstankarna. Allt sedan den tiden bära också
Svärdsjökarlarne hedersnamnet "kråkor", till ett
evinnerligt minne af Isala-Svens fintlighet, och på
taket af deras kyrka blänka två förgyllda kronor,
der uppsatta, den ena af konung Gustaf sjelf, den
andra af hans sonsons dotter, Christina. Men Svens
lada underhålles ännu med den gamla inskriften: "Kung
Jösta har tröskat här", och Gustaf III har derinvid
rest en minnessten och åt Svens ättemän skänkt ett
skådemynt af guld, att bäras af dem, så länge ännu
en man lefver af den gamla bondeätten. Det är ärlig
adel, vunnen genom trohet och mandom, bibehållen i
obefläckad redlighet och tro genom århundraden.

Bönderna i Marnäs vakade lika trofast öfver
flyktingen; men i bygden fanns för honom ingen
säkerhet, och i tre dagar låg han under den stora
tallen vid Ljungsö-ån, hvars rum ännu visas under
namnet Närbo-låga. Men trött vid att längre hålla sig
undan, fattade han nu sitt beslut att djerft träda
fram och tala till folket, för att på grund af det
sätt, hvarpå hans ord skulle upptagas, ytterligare
bestämma sitt handlingssätt. På Rättviks kyrkovall,
i en af Dalarnes fagraste ängder, der Siljan skjuter
sin klara vik djupt in i socknen och badar den hvita
kyrkans murar, uppträdde han första gången på en
söndag. De ord, som han vid detta tillfälle nyttjade,
nämner ingen tradition; men lätt är det funnet, att
han för det församlade folket talade om huru det stod
till i Sveriges land, påminde dem om deras mannamod i
Engelbrechts och Sturarnes dagar samt uppmanade det
nu lefvande slägtet att bevisa, huruledes det icke
vanslägtades från sina fäder. Men Rättviksbönderna
kunde ingenting besluta; de ville höra, huru folket i
grannsocknarne var sinnadt, och utan egentligt hopp,
men dock lugnare, enär han såg, att hans förföljare
icke hade något medhåll att påräkna bland bönderna,
fortsatte flyktingen sin väg till Mora, der han blef
väl emottagen af presten Herr Jakob.

Om än Rättviksfolket icke hade förklarat sig
med ord, visade det dock i gerning, att det icke
ville Herr Gustaf något ondt. Så berättar sägnen,
att Nils Fogde, som ämnade gripa flyktingen, blef
i Mora länsmansgård ihjälslagen af Rasmus Jute,
en född dansk, men nu bosatt i Dalarne och gammal
krigskamrat till Herr Gustaf under Sten Stures
fanor. En annan sägen, bestyrkt af de dalpilar, som
sedan länge sutto i Rättviks kyrktorn, vet omtala,
att en flock danskar, som ämnade sig upp till Mora,
för att gripa flyktingen, blifvit af de genom ringning
i kyrkans klockor sammankallade Rättvikskarlarne
nedhuggen, och att, då de öfverlefvande togo sin
tillflykt upp i tornet, pilarne skjötos efter dem
dit, och icke skulle lemnat en enda vid lif, om de
icke lofvat lemna Herr Gustaf med fred. Den fredlöse
sjelf hade emellertid från Mora prestgård begifvit
sig till den i närheheten belägna Utmelands by, och
här blef han ännu en gång undan förföljarne räddad
af en qvinna. Det var Tomt Matts Larssons hustru,
som, under det hon var sysselsatt med att brygga sitt
julöl, såg förföljarne komma och genast uppmanade den
förföljde att skynda ned i källaren, öfver hvars lucka
hon rullade ett stort ölkar, sålunda döljande honom
för deras blickar. Här förblef han gömd till julen;
men en af helgdagarne, just då folket kom ur kyrkan,
trädde han upp inför de församlade Morakarlarne och
framställde i bevekande ordalag för dem hvad han
hade på hjertat. Men icke heller här fick han något
svar. Visst afhörde några hans teckning af tillståndet
i landet med vredens rodnad på sina kinder och ville
genast gripa till vapen; men andra påminde bönderna om
"att ej skulle dem tryta salt och sill, så länge de
lydde konungen, som lofvat vara dem en nådig herre",
och då flera rådde talaren att begifva sig undan
till en ort, der han kunde vara mer trygg, måste Herr
Gustaf med förtviflan i hjertat begifva sig från Mora,
utan att med alla sina mödor och faror hafva vunnit
det ringaste för sig sjelf eller fäderneslandet.

Han ställde sin vandring åt Norge, beredd att för
alltid öfvergifva fäderneslandet. Allt högre och högre
upp emot gränsen vandrade han, till dess han slutligen
i Lima såg gränsfjället framför sig. I Lima kyrka
bevistade han ännu en gång gudstjensten, talade till
folket på kyrkovallen, hvilade öfver natten i en by,
kallad Storjonsbol, och vandrade derefter fram till
Sälen, sista
byn emot Norge. -- Men här skulle hans vandring taga
ett slut, och återkommen från Sälens by, gick han
utan uppehåll fram emot sitt mål: -- Sveriges ärofulla
krona.

Ty under det han förtviflad vandrade framåt, hade
folkets sinnesstämning blifvit helt och hållet
förändrad. Många män, dem konung Christian förklarat
fridlösa, hade, då de sporde Gustaf Erikssons flykt
till Dalarne, begifvit sig dit, för att uppsöka
honom. En af dem, en i Sturarnes här bepröfvad
krigsman, Lars Olofsson, hade straxt efter nyåret
kommit till Mora och hållit stämma med allmogen, för
hvilken han sannfärdigt beskrifvit allt hvad konungen
gjort efter sin kröning och hvad han ämnade företaga
under sin eriksgata, hvilken han sades ämna beteckna
med galge och bila. Dalkarlarne började nu befara,
att ordningen likaledes skulle komma till dem, och när
Lars Olofsson ytterligare tillade, att inom få dagar
stora gärder skulle utskrifvas i deras landsända för
konungen och hans folk, ångrade de, att de släppt
Gustaf Eriksson ifrån sig. Då hans namn nämndes,
tillade Lars Olofsson, att just han vore den bäst
lämplige att bli deras höfding, att honom borde de
aldrig hafva låtit fara. Den tvekande allmogens beslut
bestämdes slutligen genom en gammal man, som anmärkte,
att, så ofta Gustaf kommit och talat till menigheten,
hade det alltid blåst nordanvind, -- allt, som kommer
nordanifrån i gård, är lyckosamt, menar allmogen, --
och nu fattades enhälligt det råd, att Herr Gustaf
skulle återkallas. Tvänne de yppersta skidlöpare,
Engelbrecht hette den ena, Lars i Kettilbo den andre,
utsändes nu att efterspana den nyss försmådde. I
Sälens by träffade de honom, meddelade honom sitt
budskap och förde honom med sig tillbaka till Mora,
der han genast blef af det församlade folket med
fröjd och gamman tagen till höfding.

Af Gustafs vandringar i Dalarne finnas ännu oräkneliga
minnen, och med stolthet minnes ännu Dalkarlen
hvad hans fäder gjorde för det kungliga Wasahusets
stamfader. Ladan uti Rankhyttan bibehålles ännu,
likasom ladan uti Isala; den gamla byggnaden på Ornäs
står på sin udde som ett Wasa-museum; men främst bland
alla dessa minnen är i våra dagar den märkvärdiga
källaren i Utmeland, ur hvars mörka gömma befriaren
gick ut till ljus och seger. Öfver denna källare höjer
sig nu, sedan 1860, den minnesvärd, som på uppmaning
af några fosterländskt sinnade män genom talrika
bidrag blifvit uppförd på den historiska platsen,
och hvilken invigdes i närvaro af medlemmar af den
ätt, som intagit Wasaättens plats på Sveriges tron
och lofvar att styra Wasarnes urgamla rike i deras
anda. På denna plats, hvarifrån utsigten är öppen och
fri öfver Siljan till Mora by med dess koppartäckta
kyrka, till Sollerön med dess hvita tempel och den
tjusande Östnorsbacken, medan Jessundsbergen resa
sin vall der bakom, står det af Scholander uppförda
Wasatemplet, en fyrkantig byggnad om 15 alnars längd,
11 alnars bredd och 15 alnars höjd, slutande med en
lanternin, öfver hvars stora halfrunda fönster svenska
riksvapnet sitter, medan under taklisten de svenska
landskapernas vapen i basrelief med sina heraldiska
färger bilda en krans kring byggnaden. I portens
hvalfslut är Wasavapnet anbragt med ett af Gustafs
valspråk : Beatus ille, qui timet Dominum (Säll är
den, som Herran fruktar), och deröfver befinnes en
grå marmortafla med inskrift. Det inre är till väggar
och tak orneradt i rödt, och det öfre glastak, genom
hvilket dagsljuset infaller, är af mattslipadt glas;
golfvet, af sten, är af tvänne färger. På golfvet
befinnes öppningen till den ryktbara källaren, till
hvilken man nedstiger på en kort trappa. Men kring
väggarne sitta tre märkvärdiga taflor, -- en utsigt
af Sälens by, målad af konung Carl XV, -- en utsigt
af Ornäs, målad af Edvard Bergh, -- och en tafla,
föreställande Gustafs räddning genom Tomte Matts
hustru, målad af Höckert. Enkelt, men smakfullt, är
det hela en värdig minnesvård öfver befriaren, fullt
passande och lämplig i den nejd, som var skådeplatsen
för hans äfventyr, likasom hans stod i bronz är å
sin sida passande för torget i den konungastad,
der den fordom fridlöse flyktingen slöt sina dagar
som herrskare. Och minnesvården i Utmeland är en
vallfartsort för Dalarnes folk, likasom för hela
Sverige.

Th.

*



Den Gamles Afsked.

Djupt in i Götaland ligger en trakt, der i lugnrika dalar
Sjöar vid sjöar i aftonens glans, när solen mot vester
Småningom sänker sig ned och bådar natten och hvilan,
Återspegla nejderna kring, der sorlande bäckar
Slingra sig fram bland blommor och gräs, mellan tufvor och stenar, 
Källor framvälla på glittrande sand och ur klippornas remnor, 
Kullarne krönas af ek och af lönn, och de lummiga björkar
Sprida sitt doft i sommarens qväll, när den fläktande vinden 
Susar i asparnes löf och sjunger blommornas vaggsång.

Här vid en småsjös vik, som vänligt öppnade famnen
Mot en lekande bäck, som hoppade fram genom ängen,
Låg, med en teg deromkring, en stuga gömd mellan löfträn, 
Från dess fönster på gaflen man såg utåt sjön och deröfver,
Der på en kulle i forntida dar de troendes händer
Herranom uppfört ett hus att Honom derinne tillbedja.
Rundtomkring stranden af hvitaste sand stod dunkelgrön skogen 
Blandad af furu och gran, med stammar som växt ett par sekler. 
Stugan var låg, och lägre dess dörr, men ålderdomsfriden
Bodde derinne med oskuldens frid, i bo icke skiftadt. -- 
Trädde man in der, man vinter och vår fick skåda på en gång.

Vintren, -- en gubbe det var med minnen från aflägsna dagar. 
Ett och nitio är den gamle lefvat igenom,
Och han merändels räknade så: "Sex kungar jag minnes." 
Fordom han varit i krig, och kinden af sabelhugg träffats, 
Något han linkade nu, men gikten ej ensam det vållde, 
Fiendens kulor räckt gikten sin hjelp att hämma hans vighet; 
Nämnde man Finland, han rätade sig, och tydligt det syntes,
Hvad som han ock sade sjelf, han flygelman varit i ledet.
Skrynklad var pannan, men höghvälfd och fri, och stolt till att åse;
Håret var rikt och struket bakåt, det låg som en drifva 
Utaf den hvitaste snö, som nyss om vintertid fallit; 
Blicken var öppen, fast elden ej brann som fordom uti den, 
Endast den frid, som hade sitt hem sig byggt uti hjertat, 
Log så vänligt ur den, som solen från fästet en vårdag. -- 
Ståtlig var gubben att se: en bild af den ädlaste Svenskhet.

Våren, -- en flicka det var, som ägde sitt hem hos sin morfar, 
Sedan hon mistat sin far och honom följt hennes moder. 
Fagrare flicka än hon icke fanns i bygden att skåda: 
Välväxt som någonsin än naturen, den yppersta konstnärn, 
Bildat en qvinna och haft till modell den första som skaptes. 
Händer hon hade, fast vanda till gagn, dock skära som liljor, 
Fötter hon hade som formade blott för dans öfver blommor, 
Munnen var tvillingsbarn med rosen, då daggen fördunstat 
Från hennes glödande blad, nykomne ur svällande knoppen,
Ögat bar himmelens färg, den djupblå, som synes i zenith; 
Dygden såg gerna deri, och lasten vek honom undan.

Nu var det Midsommartid och sjelfva Midsommarafton,
Dagen då gubben var född, för honom beständigt en helgdag. 
Göken i björkarne gol, och trastar på granarnes toppar 
Klädde sin glädje i sång, som hördes gent öfver viken;
Dufvorne doppade näbb emot näbb, der de sutto i eken, 
Änderna snattrade ute på sjön bland nykläckta ungar; 
Småfisken hoppade högt öfver vattnet och glänste som silfver, 
Störd i sitt lekande stim af gäddan, som sett dem från djupet; 
Neckrosen låg der och badade sig i vatten och solljus, 
Nickade vänligt ibland åt anförvandter på stranden: 
Horsfiflan gul som citron och prestkragen hvit som ett rimfrost. -- 
Dagen var ljuflig och mild.  Ett obeskrifligt skimmer,
Gjutet från solens strålar af guld, flöt ut öfver nejden.

Då till den gamle i stugan der satt och läste sin Bibel, 
Böckernas gamla bok, som aldrig för gammal dock blifver, 
Inträdde flickan, som ofta förut hon gjort denna dagen, 
Framgick och satte en krans omkring den åldriges hjessa, 
Önskade morfar "hälsa och frid och ännu ett år till." -- 
Gubben såg upp, gaf henne sin hand och sade blott "tack, barn!"
Men den tåren, som glindrade fram i hans öga, den talte
Långt mer än ord, och hon väl förstod hvad härmed han sade.
Derpå han läste igen, att sluta stycket han börjat,
Lade så boken ihop och knäppte dess spännen tillsamman,
Vände sig sedan mot flickan och såg på henne med ömhet,
Såg med en blick, som när aftonsol ser mellan skingrade molnen
Utöfver blommor och blad och vänligt bjuder dem afsked.

Tystnaden snart den gamle dock bröt och började tala: 
"Barn, du har önskat mig hälsa och frid och ännu ett år till. -- 
Gud vare lofvad! hälsa jag har, och sorgfritt är sinnet. 
Men om jag ännu får lefva ett år, det vete väl Herran. -- 
Aftonen skymmer för mig långt snarare -- sådant jag anar, 
Derföre ännu en gång, innan sista timman har slagit, 
Vill jag dig säga ett ord, som väl jag har sagt dig tillförne, 
Det torde gagna i framtiden dig, när gubben är borta. --
Gammal jag är och mycket jag sett och mycket erfarit,
Mycket jag pröfvat och mycket jag rönt af skiftande lyckan, 
Sorg och bekymmer i hjertat jag haft, men glädjen ock ofta. 
Ty så i menniskans lif, som ute det är i naturen, 
Vexla mörker och ljus, och lugnet och stormarnes ilar. 
Men dock under och uti allting jag sett och förnummit 
Huru allt styres af Gud med makt, med vishet, med kärlek. 
Solen, som gifver oss ljus, och månan, som blänker i natten, 
Stjernornas tallösa här -- de vittna alla om Honom; 
Foglen på luftens väg, och fisken som spritter i vattnet,
Fjäriln, som fladdrande far, och blomman på hvilken han hvilar; 
Gräset på marken och daggen derpå, som ångerfull jorden 
Gråtit i nattens stund, -- om Honom alla de tala; 
Furornas barr och den löfvade gren, som skakas af vinden, 
Blixtens bländande glans och åskans djuptoniga stämma, 
Skurarnes droppar och regnbågens prakt, -- de Honom förkunna. 
Ja, uti allt hvad jag sett, hvad jag rönt, jag Honom förnummit. 
Derför i motgångens dag jag hoppades alltid på Honom, 
Och, när jag medgången njöt, jag Honom som gifvare ansåg,
Fann derigenom mig nöjd, med min del, ehvad mig tilldeltes. -- 
Detta, mitt barn, min erfarenhet är, som förr jag har sagt dig. 
Byggde på den jag vill ge Dig råd, jag anser som goda 
För dig att veta, om framtida dar dig Herren förlänar.

Göm dem i minnets kamrar helt väl -- de skola dig gagna:
Åldringens lärdom var ofta en staf för den unge som färdas
Fram sin obanade väg mot öden, som okända äro.
Blir dig då stormig lefnadens våg och skyhög den svallar,
Du känner fruktan, och räddningen tror omöjelig vara,
Blifver det mörkt och knappt någon gång en stjerna framblickar
Genom det stormrifna moln, som sluter i famnen din synkrets;
Fästa ditt hopp då vid Gud, och mins den grunden är säker. --
Lofvar dig tegen sin skörd, men sviker när skördetid kommer,
Lockar dig frukten med prunkande skal, men kärnan der saknas, 
Svika dig menniskors ord och gå deras fagraste löften 
Bort, som de vingade frön af vinden föras i fjerran, 
Lofvar dig rosen sitt doft, men taggen, hon äger, dig stinger; 
Lyfta då öga och hjerta till Gud och tro uppå Honom. -- 
Och när i verlden blir ödsligt och tomt och inne i själen 
Minnena dystra stå som kyliga dimmor i natten, 
När du på vänskapen trott, men vännen vänder sig från dig, 
Kanske beler med hån, din djupaste, varmaste känsla, 
När du i menniskobröst vill finna den heliga glöden, 
Hvilken man kärlek har nämnt, uppflamma som skönast och renast, 
Men du blott finner deri en köld, som gör att du skälfver,
Hvilken belägger med is hvarje frö af det ädla der utsås, 
Hvilken till döden är bror och grafven äger till syster; 
Mins då att kärleken sjelf är Gud, som älskar oss alla, 
Lifva din kärlek vid Hans, och älska Honom den Gode, 
Älska ej menniskor mindre ändå att dig de ej älska; 
Gör det, -- och värma och ljus och glädje blir inom och utom, 
Och himmelska väsen då skola till ro ditt oroliga hjerta 
Vagga, som äldre syskon man ser det gråtande yngsta 
Bringa till lugn, att det ler dem emot med öga och läppar."




Gubben här tystnade, lyfte sin blick mot himlen och knäpte 
Händerna hop ....
 Då sänkte sig ned osynlig en ängel, 
Hvilken med sakta hand vidrörde hans panna och hjerta. 
Pulsarnes urverk stannade af, och ögonen slötos. --

Solen sken in i detsamma och spred förklaringens strålar
Öfver de bleknade drag, hvarpå döden sin hälsningskyss tryckte 
Vinden derute drog sakta sin suck, som hade den fruktat 
Störa den himmelska frid som rådde der inne i stugan. 
Fåglarne sjöngo så ljufligt sin sång der uppe i träden, 
Som om de sett den anden som for, på ljusvingar buren, 
Hän till sitt hemland dit upp, hvarifrån han hade sitt ursprung.

Claës Joh. Ljungström.


*



De talande fåglarne.

En gammal grekisk filosof, en riktig spefågel, påstod
att menniskorna blott skiljde sig från fåglarne
derutinnan, att de senare hade fjädrar, de förra
inga. Många fåglar ha verkligen äfven i hela sitt
väsen något så egendomligt tokroligt och på samma gång
åter förståndigt, att det alls icke väcker förvåning,
när man i sagorna läser om förtrollade prinsars
och prinsessors förvandling i fåglar. Men ett ännu
egendomligare intryck gör en sådan tvåbent, befjädrad
tingest, då han lärt sig uttala några ord och med
möjligast vigtigaste min gifver dem till bästa. Af
inhemska fåglar är, utom staren, korpslägtet berömdt
för denna förmåga; bland de utländska papegojorna.



I många trakter har staren derigenom blifvit ett slags
hemfågel. Man hänger upp en låda med en öppning och en
pinne der framför i ett träd eller på husgafveln samt
riktar öppningen vanligen emot öster. Allt efter som
vintern är sträng eller mild till, återvända stararne
förr eller sednare från sin vinterresa. Under de
första vårmånaderna para de sig och välja antingen
en sådan låda eller ett hål i ett gammalt träd till
sitt bo. Ha de tillbringat ett år i boet, uppsöka de
nästa vår detsamma, rengöra och reparera det. Utan
särdeles konstfärdighet inrätta de sin bädd af torra
blad, grässtrån och fjädrar samt
lägga vanligen sju askgrå-gröna ägg. De unga
stararne äro före första fällningen rödblackiga, ha
mörkbrun näbb och inga fläckar. De gamla hanarne
erhålla deremot ett ganska vackert yttre. Näbben
blifver på våren gul, om vintern svart-blå,
fjädrarne nästan svarta, under det att öfre hälften af
ryggen och likaså bröstet är öfverdraget med glänsande
purpurskimmer samt största delen af fjädrarne försedda
med hvita spetsar, så att fågeln blifver vackert
hvitspräcklig. Hos honan äro de ljusa fläckarne
ännu starkare, hvarföre hon tager sig ännu brokigare ut.

Så fort den gamla staren åter anländt till oss, gör
han sig märkbar genom den egendomliga locktonen,
hvilken klingar som "schär" eller "schu". Likaså
efterapar han särskilda strofer af andra fåglars
sång, qvittrar ena gången som en sparf, den andra
som en ledamot af sångarslägtet, medan han straxt
derpå knarrar som ett osmordt skottkärrhjul eller en
dörr. Underligast klinga toner, som erinra om ett
qvarnhjul i full gång. En enda fågel kan förorsaka
samma larm, som om en hel flock sparfvar och starar
vore inbegripna i den häftigaste strid med hvarandra.

Vill man dressera honom till sång eller tal, måste
han tagas möjligast ung ur boet. Man fodrar honom med
semla, uppmjukad i mjölk, med ostsmulor och något
finhackadt kött, under det att han tidtals förses
med mjölmaskar och myrägg. Som han gerna badar sig,
erhåller han städse rikligt med friskt vatten. 
Isynnerhet måste man aktgifva på, att den unge
staren får hänga ensam på ett mycket lugnt ställe,
der han icke distraheras genom andra ljud. En melodi,
som ofta hvisslas för honom, lär han sig efterhand;
skall han lära sig tala, måste alltid samma person
utsäga samma ord för honom. Med många starar kan
läromästaren emellertid bemöda sig så mycket som
helst, och de lära likafullt ingenting; andra åter
fatta påfallande hastigt och väcka genom den mängd
ord, de förmå uttala, rättvis förvåning.

Gamla starar lära sällan tala. Många vänja sig så lätt
vid lifvet i rummet, som vore de uppfödda derstädes,
under det att
andra hårdnackadt försmå fodret och hellre hungra
ihjäl, än fördraga fångenskapen. Sådane gamla
fåglar fångas med limspön, eller i vassen medelst
fiskryssjor, i hvilka sättas fiskar.

Ymnigast förekomma stararne i trakter, der vidsträckta
ängsmarker omvexla med säfviga kärr. De samla
sig då, så snart kläckningstiden är förbi, i stora
flockar, hvilka bete sig som en väl inexercerad trupp
soldater, svänga sig efter tempo, stiga och falla,
flyga snabbt samt beskrifva lika så behändigt vinklar
och bågar. Under dagen skingra sig dessa trupper på
markerna, söka efter maskar och fånga med
förkärlek gräshoppor. Ofta ser man enskilda individer
spatsera omkring på kornas och fårens ryggar samt
befria dessa djur från deras ohyra. Emot aftonen
gruppera de sig och skynda till sina nattqvarter,
fuktiga ängar. Mot nattliga anfall genom rofdjur äro
de då skyddade genom vattnet och dimman; men menniskan
söker icke förty att komma åt dem. På sådane ställen
utspännas stora nät, och när fåglarne under mörka
natten äro försänkta i djup sömn, drifva de i båtar
roende fiskrarne dem genom kastning med småsten
åt nätet till, hvilket, då det nedfaller, betäcker
tusentals fåglar.

Af korpslägtet är korpen störst. Ett enda par
beherrskar vanligen en vidsträckt areal och företager
här sina roftåg, på hvilka också unga änder, höns,
småfåglar, harar, hamstrar och dylika däggdjur få
stryka med. Sitt bo bygger den skygge och sluge fågeln
på möjligast ensamma och svårt tillgängliga ställen,
antingen det högsta trädet i en skog, isynnerhet
om toppen är förtorkad, eller på branta klippor,
ruiner o. m. d. Här läggas i Mars 3-4 ägg, som äro
grågröna, mörkt punkterade och fläckiga. Under det att
honan rufvar på dem, förser hanen henne med föda. På
ungarnes uppdragning använda båda föräldrarne stor
omsorg och söka försigtigt aflägsna hvarje fara från
de små, hvilka de förse med rikligt foder.

Har man tagit en sådan ung korp tidigt ur boet,
vänjer han sig lätt vid sin herre, dock är äfven hos
dessa fåglar naturen 
olika. Några blifva så argsinta, att de bita ihjäl
höns och änder, ja till och med kunna såra små barn,
medan andra återigen visa sig mindre vilda. De
hålla slutligen till godo med de flesta rätter, som
tillredas i köket. Derjemte vänja de sig understundom
att lystra till vissa namn och svara på rop. Att
tala lär denna korp ganska lätt, utan att tungbandet
behöfver afskäras. Han efterapar icke sällan med
särdeles förkärlek åtskilliga personers röster samt
barnens skratt, hönsens kacklande och dufvornas
kurrande. Med tuppen i gården förer han behjertade
strider, och hunden retar han genom efterapadt
morrande och skällande.

Under det att många korpar af fri drift befatta sig
med språklektioner, äro andra så oläraktiga, att man
ingen bugt får på dem.

Korpens slägtingar, hvilka hos oss lefva i det fria,
besitta sin store kusins talang blott i ringare grad,
men äro också icke så roflystna eller obeqväma som
denne. De angripa visserligen också vid tillfälle
mindre fåglar, men nöja sig i de flesta fall med
råttor och maskar.

Näst korpen i storlek står gråkråkan och svartkråkan,
hvilka likaledes kunna tämjas och lära sig att eftersäga vissa
ord. Detsamma gäller om kajan.

Läraktigare än kajor och kråkor är skatan. Hon bildar
visserligen icke hela flockar, men tycker likväl
om sällskap, och ett par stannar för lifstiden, der
det en gång slagit sig ned, fastän det bygger flera
bon. Skall skatan tämjas, måste hon icke vara
öfver 14 dagar gammal, då hon tages ur boet,
vänjer sig då efterhand vid de flesta saker, som
komma på bordet, och springer efter sin herre som en
hund. Har skatan en gång vant sig vid husets diet,
återvänder hon likväl hem, skulle hon än göra en och
annan utflygt i sällskap med sina slägtingar. Äfven
bland skatorna finnas språkgenier. Vackrare tecknad
än skatan är nötväckan, 
som, tam, bereder nöje genom sin färgprakt, sitt
muntra väsen och förmågan att lära sig åtskilliga
ord, utom det att hon efterapar andra fåglar samt
melodier. I vilda tillståndet är hon en farlig granne
för alla små sångfåglar; i det tama fodrar man henne
med bröd, ost, kokt finhackadt kött och dylikt.

*




Mikroskopets under.
II.


Vi vända oss nu till infusoriernas verld, hvilken
mikroskopet först rätt uppdagat. Hvar slutar växt-
och börjar djurlifvet? Detta är på ett dylikt
område alldeles icke lätt att bestämma. Sålunda ha
vi t. ex. de underbara diatomeerna, oändligt små
varelser, hvilka af blotta ögat först varseblifvas,
då några millioner ligga tillsammans. De bestå
utaf ett omhölje af kiseljord med något slem
inuti och se än ut som små båtar, än som käppar,
trappor, såll, småbröd, skifvor o. s. v. Deras
fabelaktigt hastiga fortplantning åvägabringas utan
omständigheter derigenom, att den ena individen
växer utur den andra eller också genom delning. De
lefva i vatten och fuktig jordmån; men huru lefva de
väl? De drifva omkring och gunga i vattnet -- det är
alltsammans. Intet spår till organer för upptagande af
föda eller andra animala kännemärken kunna upptäckas,
och striden, om man hade djur eller växtbildningar
framför sig, varade länge; dock har man numera till
största delen bestämt sig för växtriket. Den berömde
naturforskaren Ehrenberg fann nästan hela Berlin hvila
på sådane väsen, hvilka i de öfre lagren ännu äro
vid lif. Enär deras kiselpansar äro oförgängliga,
blifver mängden af utdöda exemplar naturligtvis
ännu mycket större. Hela mergel- och benmjölslager,
stora stenåsar samt betydliga berg bestå till största
delen af sådane skal, under det att icke mindre stora
massor skal finnas i kritan samt andra stenarter,
hvilka tillhöra mikroskopiska, snäck- och polyplika
djurslägten.

Då nutidens ryktbaraste kännare af infusionsdjuren,
professor Ehrenberg i Berlin, en man, hvilken
med mikroskopets tillhjelp i vattnet, i jorden, i
kalk-klippan, i stenen och i luften för oss öppnat en
ny verld, under sin egyptiska resa genom mikroskopet
visade en förnäm hindu, att det fanns lefvande väsen
i dricksvattnet, utropade denne: "Du har gjort mig
mycket olycklig, ty min religion förbjuder mig att
döda lefvande väsen och om jag hädanefter icke vågar
dricka vatten, skall jag omkomma!" Emellertid fanns
ett medel deremot, ty den berömde naturforskaren
visade hinduen att samtliga infusionsdjuren sjunka
till bottnen, om man häller något rom i vattnet.

Kritstycke, sedt genom mikroskop.

Dermed skall dock ingalunda varo sagdt, att hvarenda
droppa vatten nödvändigt är uppfylld af lefvande
väsen, såsom det ofta antages af många strängtrogna. I
det varma egyptiska cisternvattnet torde väl så vara
förhållandet, men vårt klara brunns- och källvatten
känner föga till dylika gäster, och huru skulle de
också kunna existera deri? Luft, värme och organiska
ämnen erfordrar äfven den minsta varelse för sitt
bestånd, hvadan tummelplatsen för denna lilla
verld också företrädesvis är i stillastående, af
solen genomvärmdt samt med organiska ämnen uppfylldt
vatten. Bringar man en droppe deraf under mikroskopet,
har man vanligen gjort någon fångst, än ett blandadt
stimsällskap, än en och annan individ. Der sträcka sig
måhända stora, tröga, borsthåriga väsen, eller små
flinka tingestar fara blixtsnabbt fram och tillbaka
sökande sin föda i den grumliga vätskan. Svärmporer
af åtskilliga vattenväxter föröka måhända skenbart
det animala lifvet, och
om en mängd oändligt små kroppar sväfvar man i
ovisshet, hvad de skola föreställa. Mycket beror
också på optisk villa. 

Det plötsliga uppträdandet
af blodfläckar på mat, bröd, nattvardsoblater
o. s. v. hvilket tidtals blifvit anmärkt samt ofta
gifvit anledning till icke ringa förskräckelse, är
numera genom mikroskopet återfördt till dess verkliga
orsak. Det beror på närvaron af ett särdeles litet
infusionsdjur, hvilket man med anledning af den
ofantligt hastiga förökningen kallat undermonaden. 
Vi vilja med Ehrenbergs egna ord meddela våro läsare
ett sådant fall: På en skål polenta (tjock gröt af
majsmjöl) i den välmående bonden Pittarellos hus i
Legnano vid Padua, hvilken man den 2 Augusti 1819
satt i ett skåp i köket, fanns följande dagen röda
punkter, liknande blodsdroppar. Man kastade bort den
skämda polentan, men nästa dag infunno sig likadana
fläckar på en annan. Stillatigande hemtades byns
bäste prest, för att afstyra hexeriet, men saken
blef icke förty med hvar dag allt värre. En riskaka
och en brödanrättning, bestämd för ett litet barn,
antog efter tolf timmars förlopp samma färg. En
half höna öfverdrogs i skåpet med blod. Fastor,
böner och sakramenter visade ingen verkan, så att
förvåning och fasa snart 
bemäktigade sig både den hemsökta familjen och
grannarne. Den 12 Augusti skickade distriktspolisen
herr Sette för att undersöka och inberätta
saken. Vägen från Padua till Legnano 
uppfylldes så småningom med personer af alla stånd
och åldrar, hvilka strömmade till Pittarellos hus.
Det goda folket, redan inom sig förskräckt, darrade
för det olyckliga förebudet, som  städse på nytt
framhölls för de enfaldige. Den obildade massan
talade om Guds straff för att man qvarhållit
den gamla spannmålen under det svåra året 1817,
enär sannolikt brödet vore bakadt af sådant mjöl.
Herr Sette fann emellertid snart, att fenomenet
alstrades af en liten dittills obekant svamp
eller mögel och det lyckades honom att på
annat bröd öfverföra densamma. Då presten
genom kyrklig välsignelse gynnade vidskepelsen,
så försökte herr Sette att kolonisera den
förmenta svampen i sjelfva prestgården, hvilket också
genast lyckades och hade till följd, att den uppkomna
öfvertygelsen om familjen Pittarellos brottslighet
totalt försvann.

Då en liknande tilldragelse år 1848 egde rum å en
restauration i Berlin, lyckades det Ehrenberg att
noga undersöka dessa infusionsdjur. Denna monad rörer
sig lifligt och flyktigt med tillhjelp af en liten
snabel, och emedan det enstaka djuret är färglöst,
alstrar det blott hopvis den röda färgen.

Fastän vi på vetenskapens närvarande ståndpunkt
icke hafva någon grund för antagandet, att äfven
luften skulle bebos af osynliga små varelser, lemnar
dock det kringflygande dammet, betraktadt under ett
skarpt mikroskop, stundom en märkvärdig samling af
animaliska, vegetabiliska och industriela qvarlefvor,
såsom tygfibrer, stärkelsekorn samt döda
infusionsdjur, hvilkat under omständigheter
endast äro skendöda, ty äfven i det torraste
damm kan ännu finnas lif. Om man t. ex.,
efter att det på flera veckor icke regnat, undersöker
stoftet i takrännor eller i den uttorkade mossan
på taken, utan att fukta det samma med vatten,
så förblifver allt stilla och lugnt; men
fuktar man det endast med litet grand vatten, så
uppsväller redan efter fem till tio minuter
ett oformligt, läderlikt sammankrympt korn,
hvilket man dittills alls icke uppmärksammat.
Vi bringa det under vårt instrument, det blifver
efterhand genomskinligt, börjar att röra sig
och vi upptäcka dess inre organer, musklerna,
tarmkanalen, en egendomlig tandinrättning, 
det får ögon och i nacktrakten höjer sig en 
fingerformig, ihålig blåsa, genom hvilken det till
djur blifna formlösa kornet uppsuger vatten.
Så uppstod ett hjuldjur från dess dödliga sömn,
visserligen föga större än punkten öfver i'et i vår
uppsats, ty sex sådane djur, lagda efter
hvarandra, mäta tillsammans icke en linie.

Ett af de mest öfverraskande fenomener på hafvet är
dess lysande under natten. Hafvet visar
sig då icke allenast på ytan, utan ända till
ett temligt djup såsom glödande jern, 
och länge visste man icke, hvilka omständigheter man
skulle tillskrifva detta skådespel. Äfven här har
mikroskopet gifvit förklaringen. Uppträder
detta sken endast på ytan, så är 
det resultatet af ruttnande sjödjur, men utbreder
det sig ned i djupet, så frambringas
det enom mikroskopiska stendjur, äfvensom
i andra fall genom långt större mollusker, hvilka
lysa alldeles som hvitglödgadt jern och för
den skull heta pyrosomer (eldskroppar).

*




Ett Stenhjerta.
Berättelse af Richard Gustafson.


Jag har en ungdomsvän, en verklig vän, grefve P. Från
vår tidigaste barndom uppväxte vi tillsammans och
lärde värdera hvarandra; ingen hemlighet doldes,
ingen känsla väcktes till lif inom den enes bröst,
utan att den andre genast fick del deraf; var den ene
glad så gladdes den andre, och lika troget delade vi
sorger och motgångar.

Min vän var några år äldre än jag, allvarsam, ja,
till och med dyster, då deremot jag var sjelfva
glädjen. Eniga voro vi i allt, utom i ett ämne,
nämligen våra åsigter om qvinnan. Jag förfäktade
hennes rätt med all den hänförelse ett ungdomligt och
känslofullt sinne var mäktigt, då deremot han sökte
bevisa, att hon icke ens var menniska. Talade jag om
den sällhet kärleken skänker oss vid en trogen makas
sida, så höjde han blott på axlarne, bedyrande,
att en sådan galenskap aldrig skulle få plats i
hans hjerna. Ville jag genom exempel visa honom
huru mycket högre, och närmare fullkomligheten,
qvinnan står än mannen, svarade han tvärt: 
"Tala icke derom min vän, du vet i hvilken ordning jag
sätter de skapade varelserna:

Änglarne.

Männerna, eller de egentliga menniskorna.

Qvinnorna, eller de varelser, som låna ljus af mannen,
liksom månan af solen.

Djuren, som i många fall borde ha företrädet framför
näst föregående species; se der mina åsigter som allt
ditt predikande icke skall kunna rubba."

Sådan var min vän. och han höll ord, ty allt mitt tal
förspilldes på honom, så snart det rörde detta ämne.

Ung, vacker och rik, som han var, blef han snart
föremål för de skarpa pilar, hvilka i vanliga fall
icke undgå att göra åsyftad verkan; skönheter af
alla möjliga åldrar lågade för honom, hvar han gick
segrade han utan strid eller bemödande; men oaktadt
alla suckar, alla blixtrande och smäktande ögonkast,
förblef han sig lik, artig men kall, såväl för
kokettens ögonspel, som för den blygsammas rodnad.

För omkring fyra år sedan företogo min vän och
jagen resa genom Sveriges vackraste landskaper,
från hvilken resa många angenäma minnen återstå.
Min vän var då tjugoåtta,
jag tjugofyra år. En stor del af resan tillryggalade
vi till fots, synnerligast i Norrlands skogar och
herrliga dalar, der oftast detta sätt att resa var
det enda möjliga.

En vacker Julidag vandrade vi tillsammans, följande
stranden af en elf, hvars stilla lopp ett stycke
nedanför förbytte sig i en strid fors. Våra saker
hade vi skickat förut med några djerfva innebyggare,
som oförvägna farit i en liten båt utför elfven,
trotsande faran att krossas emot stenarne, hvilka
här och der uppstucko sina kala hjessor, eller att
drunkna i forsens hvirflande skum.

Min vän vandrade stum och sluten vid min sida,
smått förargad på mig, som användt all min
öfvertalningsförmåga, för att beveka honom att icke
följa med de djerfva roddarne, utan vandra till fots
förbi forsen, för att ett stycke nedom fallet åter
embarkera.

Tysta vandrade vi arm i arm, hvar och en försänkt i
sina egna reflexioner; men plötsligt afbröts bägges
vår tankegång af en sång, som klingade helt nära oss
ifrån elfven. Vi sågo ditåt, men kunde icke upptäcka
någon lefvande varelse. De kringliggande bergväggarne
upprepade i mångfaldigt echo de rena, klocklika
tonerna, hvilka, än sprittande och glada, än höljda
likt af en vemodig slöja, trängde till våra öron.

"Jag tror att Neckens gyllne harpa slår!" yttrade min vän.

"Snarare är det skogsjungfrun som sjunger", gissade jag.

Men vi hade båda orätt, ty bakom elfkrökningen
framskjöt nu en båt, i hvilken sutto två personer,
en äldre man och sångerskan, som tystnade så snart hon
fick se oss. Båten styrde kosan åt fallet till, och
då min vän såg det utbrast han:

"Hvad vi icke våga, det våga qvinnor och gubbar!"

Innan jag kunde hindra honom hade han redan ropat
an båten, som genast vände stäfven emot stranden och
inom några minuter lade till der vi stodo.

Min vän begärde att få följa med nedför forsen,
hvilket beviljades af gubben, och då jag insåg det
fåfänga uti att nu söka afråda honom från den farliga
färden, steg äfven jag i båten, för att åtminstone
dela hans öde.

Flickan hade nu bytt plats och satt i fören, med
ansigtet vändt emot oss, som heller icke underläto
att betrakta henne; 
hon tycktes vara omkring aderton år, hennes
ansigte var en väl formad oval, hvars hy,
nu mörk af sommarsolen, likväl förrådde sin
hvithet, då hon ibland med handen strök undan de
rika kastaniebruna flätor, som nedföllo under
den lätt virade röda hufvudduken. Utkomna på
elfven bad min vän henne sjunga, men hon skakade
endast på hufvudet, under det hon fästade
sina djupblå ögon på honom med ett uttryck
som än i dag är mig omöjligt att beskrifva.

På afstånd hörde vi det vilda dånet af den brusande
forsen; stränderna med sina dunkelgröna alträd
och fantastiska klippformationer flögo förbi oss, ty
strömsättningen hade redan fått makt med vår lilla
farkost och förde den med förfärande hastighet med
sig. Ännu en krökning af elfven och vi voro blott
några stenkast från forsen, som på några ställen,
der vattnet var djupt, flöt klar, men med pilens
hastighet; på andra ställen återigen, der stenar
och afbrutna trädstammar hindrade dess fart, rusade
den upp i väldiga kaskader, kastande sitt hvita,
fradgande skum likt en rök rundtomkring. 

Gubben, som satt vid årorna, styrde rätt på det ställe af
forsen, der man med minsta fara kunde passera; men
vid den häftiga svängen, som farkosten gjorde vid
elfvens krökning, brast hans ena åra, och båten,
som icke längre styrdes af gubbens årtag, föll ur
sin kurs och tog riktning emot ett af de farligaste
ställena, der döden var oundviklig. Den gamle
mannen stod obeslutsam med sin ena åra i handen,
blek som ett lik, och från hans darrande läppar
framträngde ett svagt utrop: "Gud hjelpe oss!"

Min annars så modige vän kunde knappt tillbakahålla
ett rop af fasa, och jag kände hur jag bleknade
vid åsynen af döden. Vi stego båda upp, i begrepp
att kasta oss i vattnet och simmande söka medfölja
strömmen der den flöt lugnast; men i samma ögonblick
reste sig flickan och ropade med befallande stämma:
"Sitt ner i båten!" beledsagande sina ord med en
blick, som med sin trollmakt tvingade oss att sitta ned. 

Med ett språng var hon vid fadrens sida och tog
åran ifrån honom. Stående upprätt i fören började
hon manövrera, med en styrka och skicklighet som var
förvånande; hennes bemödande att förändra båtens
riktning kröntes i början med framgång, men snart blef
strömmen henne öfvermäktig. Då den modiga flickan såg
att hon arbetade förgäfves, kastade hon åran ifrån
sig i båten och böjde sig ned emot båtens botten,
der hon lösryckte en af spjälorna, alltjemt med
sina blickar och varningsord återhållande oss från
att hjelpa henne. 

Båten var blott några ögonblicks
väg från klippspetsarne, der döden väntade oss,
då hon med den oskadade åran och bottenspjälan,
som en improviserad dylik, genom några kraftiga tag
förde båten några famnar åt sidan, och i detsamma
störtade farkosten ned i den fräsande hvirfveln. Några
sekunder voro vi inhöljda i en tjock dimma, under det
att båten dansade kring som en spån. Min vän och jag
omfamnade krampaktigt hvarandra, öfvertygade att vår
sista stund var kommen; men ingen stöt förmärktes,
töcknet skingrade sig snart, och vi befunno oss i vår
båt ett godt stycke nedom forsen. De enda olägenheter,
som drabbat oss, voro att båten var half af vatten
och våra kläder genomblötta.

Nu rodde flickan emot stranden, der vi alla stego i
land; min vän och jag, för att uppsöka våra kappsäckar
och skaffa oss torra kläder, gubben och flickan,
för att i en närbelägen stuga skaffa sig en åra och
få sina kläder torkade.

Vi bjödo gubben hederliga fraktpenningar, hvilka han
dock på inga vilkor ville mottaga, och betygade vår
innerliga tacksamhet emot vår räddarinna, som dock
förblef stum och syntes helst vilja undvika våra
tacksamhetsbetygelser.

Då vi skulle skiljas från dem, drog min vän en
briljantring från sitt finger och fattade flickans
hand, för att sätta ringen på hennes finger; men
ögonblickligen slet hon handen från honom och lät
ringen falla på gräsmattan, der den tindrade som
en daggdroppe i solskenet. Med båda händerna dolde
hon sitt rodnande ansigte och sprang ifrån honom,
snabb som en hind, hvilken undflyr jägaren. Inom
några ögonblick hade hon försvunnit mellan träden.

"Besynnerligt!" mumlade min vän och tog upp ringen,
hvilken han sedan gaf åt gubben med begäran, att han 
skulle förmå flickan emottaga den som ett minne och
ett tacksamhetsbevis.

Vi begåfvo oss i väg följda af gubbens lyckönskningar,
och anlände snart till det ställe der våra förare
inväntade oss med sakerna.

Hade min vän förut varit dyster och tvär så blef han
det nu ännu mer, ty på hela dagen hörde jag knappast
ett ord af honom, undantagandes då han för sig sjelf
mumlade: "besynnerligt!"

Fram emot aftonen fingo vi åter höra den vackra
norrlandsflickans sång; men af det glada och lifliga
elementet fanns intet spår, sörjande och klagande
klingade tonerna från elfven. Min vän och jag stodo
gömda bakom några albuskar, då båten gled förbi,
och jag hade all möjlig möda att förhindra min vän
att springa fram och afbryta henne.

När båten försvunnit ur sigte stod min vän en
lång stund tankfullt stirrande åt stället, der
båten försvunnit, och jag kunde icke afhålla mig
frän att anmärka: "Nu är det min tur att säga
"besynnerligt!" vore icke ditt hjerta af sten, så
skulle jag kunna påstå att du vore kär."

"Kär!" svarade han, "hvad pratar du för dumheter?" 

Två dagar derefter anlände vi till en
liten vacker landtgård, ett par mil närmare elfvens
utlopp; det var på qvällen och vi beslöto att der
söka nattherberge.

Man kan tänka sig vår förvåning och glädje då vi
i värdfolket igenkände den vackra sångerskan och
hennes far, som gästfritt emottog oss i sitt hus och
erbjöd oss att stanna, så länge vi hade något nöje
hos honom.

Den ena dagen förflöt efter den andra, utan att min
vän ville höra talas om uppbrott, och mina misstankar
om hans hjertetillstånd stegrades allt mer och mer,
tills jag en afton erhöll fullkomlig visshet. Jag
hemkom nämligen från en jagtvandring, den jag ensam
måst företaga, och då jag närmade mig stugan, blef jag
vittne till en scen, som kom mig att glömma all den
förargelse jag haft af mina resultatlösa predikningar,
och som gaf qvinnan upprättelse för all den smälek
hon fordom lidit af min vän, hvars hjerta nu icke
längre var af sten, efter hvad jag tydligt kunde se.

Min vän och Carin, så hette den vackra norrlandsflickan,
sutto på en bänk utanför stugan. Carin lutade sitt täcka hufvud
emot hans bröst och länge behöfde jag icke vänta, förr än 
stenhjertat fullkomligt smälte bort och förenade sig med Carins
i den första kyssen, som brann på hennes jungfruliga läppar.

Akten eder j qvinnohatare, ty det går eder sammaledes,
förr eller sednare; men icke alla bli så lyckliga, som min vän.
Den allt besegrande lille guden plär annars straffa, fastän han
nu lät nåd gå för rätt och gjorde det älskliga naturbarnet till
qvinnonaturens besegrare.

Hvad som sedan hände kan i få ord berättas. Min vän
erbjöd Carin både hjerta och hand och ett år
derefter firades bröllopet. Nu bor min käre grefve
P., med sin älskvärda grefvinna och hennes gamle
far, på sin egendom i Blekinge, der det unga
paret lefver, så att säga, i ett jordiskt paradis,
och min vän kan icke nog prisa den sällhet, som
endast kärleken förmår gifva.

Nu hafva vi båda bytt om roler. Han vill höja qvinnan
till skyarne, då jag deremot vill hålla henne
qvar vid jorden, och hvad hans åsigter om
ordningsföljden beträffar, så har han gjort en
genomgående förändring. Han sätter numera
de skapade varelserna i följande ordning:

Himmelens änglar.

Jordens änglar, eller qvinnorna.

Männerna, eller de varelser åt hvilka qvinnan ger ljus,
liksom solen åt jorden.

Djuren, som böra sättas framför kärlekslösa männer och
qvinnohatare.

Jag slutar nu min berättelse, och ber läsaren sjelf reflektera 
öfver ändamålet med alla dessa dåraktiga ytterligheter, som
aflösa hvarandra, och hvar sin lilla tid beherrska det stackars
menniskohjertat. Hvarför skall det lilla ordet lagom finnas
i språket, då det är så godt som omöjligt att påträffa det i
verkligheten? Svara sjelf! Jag stryker på foten och mumlar:
"Besynnerligt!"



En lejonjagt.
Livingstone, anfallen af ett lejon.

Ur den berömde missionären Dr Livingstone's verk
öfver sina resor i Afrika vilja vi meddela följande
korta utdrag, ådagaläggande hvilka faror Jagten
å "djurens konung" understundom medföra: Äfven
Livingstone kom en gång i så nära beröring med ett
lejon, att hans afrikanska bana redan i början höll
på att för alltid blifva afbruten. En bakatta-by
hemsöktes en tid mycket af lejon; de sprungo icke
allenast nattetid i boskapsfållorne och söndersleto
korna, utan angrepo hjordarne till och med på ljusa
dagen. Ett sådant beteende å lejonens sida var något
helt oerhördt, och folket trodde, att hexeri vore
med i spelet, eller med andra ord, ett en fiendtlig
stam skickat dem denna plåga på halsen. När bland
en flock lejon ett dödas, förstå de andra vinken och
lemna trakten. Till den ändan föranstaltades en jagt
och Livingstone tågade också med, för att bistå det
icke särdeles modiga folket. Man fann våldsverkarne
på en liten ädbeväxt kulle, hvilken infödingarne
omringade, framryckande från alla sidor och allt
trängre inringande lejonen. Men de läto alla djuren,
på hvilka Livingstone, för folkets närhets skull,
icke kunde skjuta, undslippa ur kretsen, utan att
vid detta tillfälle angripa dem med spjut, såsom
dervarande jagtreglor fordra. Företaget uppgafs
alltså som förfeladt och man återvände till byn,
då Livingstone såg ett lejon sitta bakom en liten
buske på ett klippblock vid kullens ena ända. På en
distans af några och tretio steg affyrade han båda
piporna genom busken och märkte derefter att lejonet,
vredgadt sträckte upp svansen i vädret. Sysselsatt
att ladda på nytt, hade han förlorat djuret ur sigte,
då ett plötsligt anskri af folket föranledde honom
att se upp,
hvarvid han fann lejonet redan i fullt språng emot
sig. Ett ögonblick sednare lågo menniska och lejon
på marken; det sednare hade i språnget fattat sin
motståndare vid axeln och morrade vildt till samt gaf
Livingstone stötar på samma vis som en gräfsvinshund
bearbetar en råtta. Livingstone förföll efter sin
utsago under lejonets klor, i ett sinnestillstånd,
under hvilket han hvarken kände smärta eller
ångest, ett slags drömlif, medan han likväl förblef
fullkomligt medveten af sin belägenhet. Då han
vände sig om, för att befria sig från den tryckning,
lejonets tass utöfvade på bakre delen af hufvudet,
såg han detsamma i ögonen och fann dem vara riktade på
en inföding, hvilken på 10-15 stegs afstånd försökte
skjuta, hvarvid dock båda piporne klickade. På
denne störtade sig lejonet, bitande honom i benet,
och straxt derefter på en annan, hvilken vid detta
tillfälle sökte åtkomma detsamma med
ett spjut. Men nu gjorde de förut erhållna kulorna
sin verkan och lejonet föll dödt ned. Hela affären
hade endast räckt få sekunder. Livingstone hade fått
öfre armknotan splittrad och köttet genomborradt
af elfva sår från tänderna. Han tillfrisknade
dock utan svårare följder än en skadad axel, som
beständigt hindrade honom från ett säkert förande
af jagtbössan. Efter regeln förorsaka lejonbett
elaka sår med stark varbildning, och i de angripna
delarne inställer sig äfven för framtiden mången
gång periodisk smärta. Livingstone tror, att han har
sin yllejacka att tacka för, det han blef befriad
från sådane följder, ty om man vill antaga ett slags
giftighet i lejonbettet, måste denna ha bifvit upphäfd
eller försvagad, derigenom att tänderna renade sig
i det genombitna tyget.

*



Sigtunas Ruiner.

I närmaste samband med fornsägnen om Sveafolkets
första invandring i Mälaredalen står den
urgamla staden Sigtuna, hvilkens namn sagan härleder
från den gudomliggjorde höfdingens menskliga namn,
Sigge Fridulfsson. Han byggde, -- säger sagan, --
vid Mälarstranden en stad, hvilken han uppkallade
efter sitt namn och der han upprättade ett tempel
åt folkets gudar samt sjelf tog sitt säte.
Denna stad skulle sålunda vara den äldsta bland
Sveafolkets hufvudstäder, fastän så väl densamma
som dess efterträdare i denna värdighet, Upsala,
långt före detta sett sig öfverflyglad af den
vida yngre konungastaden vid Mälarens utlopp.
Redan tidigt blef det Sigtunas öde att
se sig tillbakasatt, ty en bland de närmaste
regenterna efter invandringens anförare, stamfadern
för den ätt, som i vår sagohistoria kallas 
Ynglingarnes, flyttade både guda- och furstehofvet till
Upsala; men Sigtuna fortfor icke desto mindre
att vara en ansedd ort och förblef så under hela
hedentiden. Äfven sedan kristendomen började
predikas i norden bibehöll Sigtuna sitt anseende,
och det synes alldeles icke otroligt, att det Birka,
d. v. s. den köpstad, der Ansgarius först predikade
den nya läran, var just det äldsta Sigtuna, fastän den
Helige Rimbert, som skrifvit den Nordiske Apostelns
lefnadshistoria, uttryckligen säger, att detta Birka,
der kristendomen predikades, låg i närheten af Sigtuna
och sålunda synes förklara det för en annan ort,
än den berömda staden sjelf. Det kan icke vara vår
mening att här ingå i någon vidlyftig antiqvarisk
undersökning om Birkas identitet med Sigtuna eller
Björkö, -- den lilla Mälar-ö, dit man sedan velat
förlägga den stora handels- och konungastaden Birka,
-- icke heller om sannolikheten deraf, att detta Birka
bör sökas på ett annat ställe närmare kusten, emedan
det låter osannolikt nog, att de kristna missionärerna
skulle genast vid sina första besök begifvit sig så
högt upp i och så långt inåt landet, -- allt nog, det
enda, som vi Med säkerhet veta om Sigtuna, är, att
staden blef af den norske Olof Haraldson, i lifstiden
kallad den Digre, efter döden den Helige, förstörd
strax i början af elfte århundradet. Samma öde skall 
Sigtunas Ruiner.
äfvenledes hafva öfvergått Birka = Björkö, och
nu låter sagan de öfverblifna invånarne i bägge
städerna förena sig och återuppbygga det förstörda
Sigtuna. Den nya staden förlades likväl icke till
samma plats, der det förstörda Sigtuna stått, -- man
har gissat, att denna plats bör sökas der, hvarest
den nuvarande gården Signildsberg befinnes, -- utan man
satte sig ned på andra sidan sjön, d. v. s. Mälarviken
Skarfven, vid pass 1/8 mil från den gamla staden. Detta
nya Sigtuna, till åtskilnad från hvilket man kallar
den gamla staden Forn-Sigtuna, uppblomstrade snart
och blef återigen konungasäte, när Olof Skötkonung,
nu kristen och i denna egenskap finnande det
mindre lämpligt att vistas vid hedendomens gamla
stamhåll, Upsala, till och med att behålla titeln
Upsala-konung, hvilken han utbytte mot den af
Sveakonung, hit förlade sitt herrskaresäte. Om den
nya konungastadens historia känner man ingenting;
man tror sig endast veta, att den varit så ansenlig,
att det skulle erfordrats sex timmar för att gå rundt
omkring densamma, och eftersom den säkerligen haft
flera kyrkor och kloster, torde berättelserna om
dess anseende icke vara så ogrundade. Det vet man,
att redan före förstörelsen genom Olof Haraldsson
hade Gautbert, som döptes af Ansgarius sjelf, blifvit
i Sigtuna invigd till Nordens förste infödde biskop,
och efter den första förstörelsen grundlades i Sigtuna
år 1064 ett Benediktiner-kloster, hvars bröder skulle
vidmakthålla och fortplanta kristendomen. När den
katastrof inträffade, som för andra gången utplånade
Sigtuna ur städernas antal, -- vi mena förstöringen
genom Osterfolken år 1188, -- skall staden, utom
det nämnda klostret, redan hafva haft fyra stora
kyrkor af sten, och såsom ett bevis på Sigtunas
rikdom anföres det, att de plundrande fienderna med
sig hemfört ett par stadsportar af silfver, utom
alla andra dyrbarheter. Silfverportarne påstås ännu
finnas qvar i en kyrka uti Stora Nowgorod; -- dock
torde sagan efter vanlig sed hafva öfverdrifvit, ty
de skola icke vara några stadsportar, utan endast med
silfverbleck beslagna kordörrar till en kyrka. Nog af,
Sigtuna förstördes för andra gången, och det heter nu,
att många bland stadens öfverblifna borgare flyttade
ut derifrån till fiskläget vid Agnes Näs och sålunda
började lägga grunden till Stockholm.

Men Sigtuna var ändock icke så jemnadt med jorden,
att det icke förmådde resa sig. Ännu qvarstodo S:t
Petri- eller domkyrkan, S:t Laurentii, S:t Olai och
S:t Nikolai kyrkor, och under konungarne af Erikska Huset,
Knut Erikson, Erik X och Erik XI, uppblomstrade
Sigtuna åter. Snart upprättades här (1237) ett
Dominikaner-kloster, som blef ett bland de ryktbaraste
i riket, och från hvilket, utom två ärkebiskopar,
talrika biskopar och lärda män utgått. Klostrets prior
var tillika föreståndare för alla Dominikaner-kloster
i Norden, och som en egenhet må nämnas, att den
sista prior provincialis i Sigtuna, pater Martinus
Skytte, blef den första evangeliska biskopen i
Åbo. Dominikaner-klostrets kyrka står ännu qvar och
är, under namnet S:t Mariæ eller Vårfru-kyrkan,
stadens och landsförsamlingens sockenkyrka. Vidare
anlades efter den sista förstörelsen ytterligare två
kyrkor, S:t Bartholomei och S:t Eriks; nu mer vet
man icke ens hvar dessa stått. Stockholms tilltagande
uppblomstring beredde Sigtunas aftynande, ehuru ända
till Gustaf I:s tid staden hade sin egen "advocatus"
och under honom styrdes af fyra borgmästare. Kom så
det märkvärdiga året 1527, som krossade kyrkans makt;
dernäst befallde konung Gustaf, att alla rika borgare
och köpmän skulle nedsätta sig i Stockholm, och från
denna det rika borgerskapets bortflyttning härleder
sig egentligen Sigtunas förfall. Talrika eldsvådor
fulländade förnedringen.

Det nuvarande Sigtuna är en ringa by vid Mälareviken
Skarfven, med en hamn, hvari några få ekstockar ligga,
med gator, bestående af gångstigar mellan låga kojor,
och ett torg, gräsbevuxet som en äng. Byn härbergerar
på 80 bebyggda tomter icke fullt 500 menniskor,
och det enda anmärkningsvärda derstädes är dess --
ruiner. Stadskyrkan, den fordna Vårfrukyrkan eller
Dominikanernas klosterkyrka, står ensam qvar;
vesterut från densamma ligga ruinerna af S:t Olai
kyrka, söderut från dessa ruinerna af S:t Laurentii,
derintill ruinerna af S:t Nicolai och slutligen,
längst i vester, bakom den nuvarande prestgården,
qvarlefvorna af den fordna domkyrkan, S:t Petri. Icke
ens dessa ringa qvarlefvor af den fordna storheten
skulle finnas qvar, -- redan Gustaf Wasa började
nedrifva kyrkorna, af hvilka S:t Petri ännu i hans
tid begagnades till gudstjenst, och använde stenen
till uppförande af Svartsjö slott, -- om icke Johan
III tagit dem i sitt beskydd och förbjudit allt
vidare våldförande af dem. Det hela är en sorglig
illustration till det gamla ordspråket: Sic transit
gloria mundi!

Th.

*




Studier vid vägen.
VI.
Ärans folk.
Vårt lif är en väg.


Hvaba? höra vi den värde läsaren säga: Hvem hör ej
dit? Hvem ernar ni derifrån utesluta? -- Ödmjukaste
tjenare! Detta är just det kinkiga af saken och
den fråga vi göra oss sjelfva. Lyckligtvis höra
undantagen från den angifna klassen till ett fåtal,
med hvilket vi (läsaren och författ.) ej hafva
någon bekantskap, och ändå, att ej säga alltså,
är och förblifver frågan qvistig. Äran är nämligen
en sak, så olika till sitt väsende, som de sinnen
hvari hennes begrepp afspeglas. Deraf svårigheten
i valet af framställningen, ja, af sjelfva
inträdespersonen. Skall det bli pilten som gömmer
skolboken under rockskörtet och sätter cigarren
mellan läpparne på samma gång som sin ära i att
manövrera den som en gammal rökare? Nej! Vi lemna
honom tid att blifva "folk", innan vi befatta oss med
honom. Vi lyfta vårt öga litet högre, och se der en
ung halfbloding, sonen af en förnäm men fattig moder
och en rik, men borgerlig fader. Hans ära går icke
upp i röken af cigarren. Han finner den i den förras
anor och den sednares pengar. Han väljer en bana,
som berättigar till sporrar på hälarne och epåletter
på axlarne, det smakar ändå "litet fågel" och har
en nimbus med sig som beslöjar borgerligheten. Det
är hans ära att hafva till onkel öfverste v. A...,
(som haft en process, för hvilken han måst lemna
regementet och hufvudstaden) men anser för en skam
att som farbror kännas vid
en skollärare vid ett bruk, hvilken i tjugo års
tid pluggat de första läroämnena i den uppväxande
arbetarestammen under det han på samma gång, med
sina små inkomster gifvit en god uppfostran åt en
flock egna barn, hvaraf äldsta sonen bär den hvita
studentmössan och är informator för patronens egna
söner; han talar med stor, nästan pietistisk vördnad
om sin mors tant, grefvinnan B...., som en tid
varit med i hofvets salar, (hon fick en vacker dag
en vink från drottning Josefina, att ej mer visa
sig der) men skulle rodna vid att nämna sin faster,
hvilken är af det skrot och korn, att hon sätter
en större ära i att "äta det bröd hon genom sitt
arbete förtjenar" på den anspråkslösa platsen som
hushållerska, hos ett husbondefolk, för hvilket
hon blifvit oumbärlig, än lefva sysslolös på sin
rike broders bekostnad. Det är för honom ärofullt
att stå i bästa och intimaste förhållande till sina
möderneslägtingar, ända långt bort i tredje eller
fjerde led, och att hafva deras stamträn på sina fem
fingrar som en examenslexa. Baron C..., hans syssling
och kamrat i regementet, är hans stolthet och glans,
hans orakel och föresyn. Han visar sig aldrig i annat
än hans sällskap och förhåller sig till honom som
skuggan till kroppen. Han umgås ingenstädes, der han
icke af honom är introducerad och det är hans ära,
hans verkliga ära då det vid presentationen heter:
"Min slägting, löjtnant D...!" Ja, han känner sig
nästan som degraderad utan detta frejdebetyg. I
sitt album låter han inpressa kronor öfver sina
adliga slägtingars och vänners fotografibilder,
(några andra finna ej plats der), och för att få
dricka brorskål med en grefve, knusslar han icke på en 
"treflig tillställning", skulle han derför komma i
procentares händer. Ja, det är slutligen hans ära
att göra sig till en narr, som trotsar alla kloka
menniskors ömkan och löje, till och med deras, af
hvilkas storhet han låtit slå sig med sin sublima
förblindelse.

Nära honom i vägen möta vi en ung man, som kryssar med
sina lefnadsförhoppningar fram på tjenstemannabanan
och bockar i alla väderstreck, der de mäktiges nåd
kan vinnas. För honom är det en ära om skuggan af
en plymagerad hatt sväfvar öfver hans tåspetsar vid
passagen öfver norrbro eller om en hög förman skulle
förtro honom utförandet af en tjenst, som lika väl
kunde ske genom hans betjent. Han skulle springa från
Norr- till Horns- och derifrån till Roslagstull, för
att skaffa exellencen X.. receptet på den blandning
té, som smakade honom så väl på supén hos grefvinnan
Z., som är en bekant till en hans (den unge mannens)
mors ungdomsväninnas kusin. Han gömmer bland sina
klenodier fjädern af en anka, som serverats på salig
konung Oskars bord och hvars äkthet en hushållerska,
(hvilken lärt den ädla kokkonsten i högstdensammes
kök, och af hvilken han köpt den för 10 rdr), på sin
ära garanterat. Han räknar för sin ära att på sina
läppar ha ett: Ja, ja! till alla röster som komma
ofvanifrån, och skulle någon fråga, hvar han har sin
sjelfständighet och öfvertygelse skulle han äfven
finna sin ära i att svara: "I min högste förmans goda
vilja och behag".

I ett annat lefnadsstreck, långt skiljdt från
dessa herrars, se vi andra typer. Låtom oss försöka
vår lycka i teckningen af några bland dem! Se
der, t. ex., en ung man, i besittning af börd och
anseende, rikedom och makt, stora utsigter och säkra
förhoppningar, med ett ord allt hvari de nyss tecknade
sågo äran, och ändå finna vi honom fika efter den
skuggbilden... Håll, min penna! Det var ett missdrag,
hvilket måste utplånas! Han fikar efter en kropp
till skuggan, en kärna till skalet, ett ämne som ger
värma på samma gång det lyser. Han söker att adla
sina gåfvor genom en bildning som gör dem fruktbara
till det allmännas och enskildtas gagn. Han ser i dem
icke en egendom utan ett lån, för hvars förvaltning
han är skyldig redogörelse hos den store gåfvomannen,
och mäter efter dess mått sina pligters vidd. Han är
den förste att bringa ett offer för en god, samhället
eller menskligheten gagnande sak och den siste att
taga handen från arbetet för dess framgång. Han tror
på det godas öfvervägande makt och finner sin, liksom
hvarje menniskas ära i att söka dess befrämjande på
jorden. Han är skonsam vid de brister han finner hos
sin mindre begåfvade like, i känsla af det skydd
hans lyckligare belägenhet lemnar honom emot de
frestelser för hvilka denne faller. Han räcker sin
hand till den stapplande, upplyfter den fallne och
tar i sitt beskydd den, som från brottets stig vill
återvända till en bättre. Det är hans ära att i den
tysta, den obemärkta hjelpen ställa sig samma mästare
till föresyn, som undvek offentligheten på torget,
och att för äretiteln af hans efterföljare förakta
all verldslig höghets rang och alla sköldemärkens
förgängliga glans och murknande ståt.

Icke långt derifrån går, med en inre frändskap i
blicken, mannen, uppkomlingen ur hyddan, som på
snillets och förtjenstens väg hunnit upp till en
hög plats i staten. Han känner hvarpå mannen har att
grunda sitt värde och det är hans ära att erkänna
sin ringa härkomst, för att bringa det i dagen. Han
tillskrifver sig, såsom en sådan, att vara en
telning af folkets stam och att ur dess kärnfriska
och kraftfulla lif hafva hemtat de första intryck,
som kommit hans hjerta at klappa för det rätta, goda
och sanna på jorden. Det är hans ära att hedra sin
fader och moder, att med stjernan på bröstet föra dem
vid sin arm, inför verlden visa dem sin kärlek och
vördnad, tillskrifvande deras lärdomar och exempel
den framgång, som gynnat honom på hans bana. Och
denna verld, som vi beskylla för så mycken flärd och
dårskap, men som dock i djupet af sitt elände bär
ett medvetande, som aldrig förnekar sin aktning åt
de dygder hon sjelf
saknar mod att öfva, ger åt sonens hjerta en ära,
som förstummar sjelfva afunden mot uppkomlingens
förtjenster.

Men böra vi icke också rikta våra studier till
qvinnosidan? Sedan kunglig majestät och rikets
ständer behagat inregistrera qvinnan bland klassen af
förnuftiga väsenden och gifvit henne rätt att försörja
sig sjelf och andra, m. m. m. m. vilja vi ingalunda
förneka henne platsen bland ärans folk. Hårdhet emot
det täcka könet har aldrig varit vårt brott! Alltså,
mina nådigaste, tag min artighet emot för hvad den
kan gälla!

En ung dame ...  Ack, nej! Tag icke epitetet
för en ironi. En dame, ville jag säga, utmanar min
granskande blick. Man skulle tycka att hon redan
borde hafva afslutat ett och annat med verlden och
lifvet, men det synes, som hade hon ännu mycket
obytt med bägge. Mycket! ... Ja väl, men dock
blott ett. Hennes äras mål är ännu oupphunnet. Hvad
är lifvet utan det? Den högsta äretitel som, enligt
hennes begrepp, en qvinna har att vinna är den af --
fru. Från den stund hon skulle anse sig hopplös om
den, skulle hon blygas för sin tillvaro. Det vore vida
mindre vanärande för henne, om man tillvitade henne
ett karaktersfel, än att hafva fyllt tretio år. Det
stöter icke hennes ära att år efter är bära falskt
vittnesbörd emot sig sjelf, men hon skulle anse den
ohjelpligt förlorad om hennes dopattest skulle komma
i dagen. Den lider ingenting vid användandet af alla
möjliga konstens medel för att uppfriska ungdomens
vissnade blomma, men inseendet af deras fruktlöshet
skulle ge dem en ohjelplig knäck. Stackars fjolla! Den
tid som flytt kommer icke tillbaka, och fåfängt är
hvarje försök att ge höstens mejade fält vårens friska
färgton. Du missräknar dig lättare på ärans väsende,
än menniskorna på tidens tecken, uppenbarade i ditt
anlete. Men vi lemna denna bild, innan vi få se den
grämelsens molngrupp som samlar sig i bakgrunden af
hennes lif. Måtte hon lära sätta sin ära i att blifva
klok, och hon skall undvika sitt eget sinnes grämelse
och verldens smädelse.

Se denna qvinna med den ädla, lugna blicken! Hon är
ej ung mera, men man läser i hennes drag, att hon icke
saknar de flydda ungdoms-åren utan känner sig nöjd med
den punkt, hvarpå hon befinner sig. Erfarenhetens sans
och eftertankans allvar pryder hennes väsende. Hon
har af det förflutna hemtat lärdomar, som bringat
henne till försoning med det närvarande. Hennes äras
mål är att arbeta på sin egen förädling, att i allt
göra det bästa hon förmår och vid allt vara nöjd med
den styrande handens visa ledning. Hon går ensam
sin väg genom lifvet, men det rörer icke hennes
ära eller nedstämmer hennes mod, hon känner hvar hon
har sitt stöd, och hon är stark och frimodig i den
känslan. Hennes hjerta är hvarken tomt på kärlek eller
glädje. Hon älskar Gud och menniskor och gläder
sig åt allt skönt, herrligt och godt i naturens eller
andens rike. Om du vill se en skugga af vemod öfver
hennes panna, så fråga henne hvad hon verkar, hvad
hon gör? Hon skall med en suck svara dig: "Intet,
ack intet, och här är dock så mycket att verka för
i detta lifvet! -- Men frågar du hennes vänner -- hon
har sådane i palatset och i kojan -- skola de omtala
mången handling, som ej har något namn i verldens mun,
ty i anspråkslösheten finner denna qvinna sin ära. Som
en helande balsam mellan stålet och såret är hon der
olyckan kallar. Hennes öga vakar vid den sjukes bädd
och ler vid den lyckliges glädje. Manar nöden, är hon
färdig till bistånd, också med verkliga uppoffringar,
hvilka dock ej äro sådane i hennes egna ögon, med ett
ord, hennes verksamhet är en kedja, hvilken ring i
ring sammanlänkar sig till en omfattning af oändlig
välsignelse för sin mästare, som deraf lemnar äran
ät den högste, alla mästares mästare.

Och härmed sluta vi teckningen för denna gång,
beklagande att ej hafva kunnat uppfylla alla deras
anspråk, som haft skäl vänta att här finna sig
uppmärksammade.Lothar.

*




Underhafs-bilder.
I.


För få årtionden sedan har geografien blifvit riktad med en 
ny, vigtig gren: hafvets fysiska geografi, hvars vetenskapliga 
behandling ännu i början af detta århundrade alls icke
eller åtminstone högst obetydligt påtänktes. Hand
i hand med densamma går hafsbottnens topografi, för
hvilken visserligen ännu så få 
faktiska mätningar och iakttagelser stå oss till
buds, att vi kunna beteckna nästan samtliga haf på
jorden, hvad deras botten beträffar, såsom "obekanta
trakter". Endast jemförelsevis små hafsafdelningar,
genomkorsade af talrika trafikbanor, göra härifrån ett
undantag, såsom fallet t. ex. är med Nordsjön. Men
de hundratusentals djupmätningar (lodningar),
hvilka engelsmän, fransmän och holländare sedan en
följd af år företagit i detta haf, funnos hittills
blott föga öfverskådligt införde på vidlyftiga
amiralitets-kartor, å hvilka de väl gåfvo styrmannen
nyttiga vinkar, men för geografen, som eftersträfvar
en totalåskådning, voro nästan värdelösa. Först helt
nyligen har professor Petermann försökt öfverskådligt
sammanföra det stora materialet å ett mindre blad,
och vi kunna beteckna detta försök icke allenast såsom
i högsta grad lyckadt, utan, rent ut sagdt, som ett
mäktigt steg framåt i den afbildande geografien. Den
åskådning, hvilken vi vinna genom denna förträffliga
"Karta öfver britiska öarne och det kringliggande
hafvet"I nyaste upplagan af Stielers Handatlas, Gotha,
J. Perthes, 1864.) låter i korthet antyda sig som följer.

Den hafsbottensplatå, på hvilken de britiska öarne
stå och hvilken i hundrafamnarslinien finner en god
begränsning, sluttar på ett afstånd af 20 till 50
engelska mil (4 engelska mil = 1 geografisk) från
Irlands och Skottlands vestkuster hastigt ned och
uppnår redan 80 mil vester om Erris Head, vid omkring
54 1/3 grad nordlig bredd, ett djup af 1,380 famnar
eller 8,280 fot, nästan dubbelt så mycket som höjden
af Britanniens mäktigaste berg. I öster sträcker den
sig till Danmark, i söder till Frankrike och i norr
ända till Shetlandsöarne, men i nordost skiljes den
genom en djup insänkning från Skandinavien, hvilken
i en bredd af 30 till 60 mil omgifver skandinaviska
kusten ända till Christianias meridian, samt har att
uppvisa djup af till och med 430 famnar eller 2,580
fot. Den sålunda omskrifna hafsbottensplatåen har
att uppvisa en stor mångfald af ringare ojemnheter:
i alla möjliga former och utsträckningar bilda sig
på ena stället jemförelsevis djupa, långa rännor, på
ett annat runda hål, ja till och med hästskoformiga
insänkningar, på ett tredje och fjerde upphöjda
platåer, breda terrasser och långsträckta bankar. De
betydligaste ojemnheterna befinna sig likväl vid
Skottlands vestkust, från dess sydligaste till dess
nordligaste udde; här är sjöbottnen på många ställen
djupare än 100 famnar och visar lodningen ända till
149 famnar.

Vegetationen i Nordsjön.


II.


Hafsvegetationen, i motsats till landskapets,
uppstår genom den i de salta vattnen uppträdande
storartade algverld, hvilken i dagligt tal
betecknas som tång. Genom tångarterna besitter
hafvet, icke mindre än landskapet, sina urskogar,
snår och vildmarker, liksom, om vi så vilja det --
sina betesmarker. Åtminstone kan ingenting hindra
oss ifrån att som sådane betrakta de vidsträckta
mattorna af det välbekanta sjögräset (Zostera), en
af de få könsväxter (phanerogamer) hvilka tillhöra
oceanen. Utan tångarterna skulle hafvet likna en
död öken; inget af de djur, hvilka nu så välgörande
förkorta tiden för sjömannen under hans långvariga
resor, skulle då kunna hålla lifvet vid makt, ty
utan växtverlden felades ju den stora förmedlerska,
hvilken ur det anorganiska stela riket skapar en
lefvande organism, i stånd att lifnära djuret. Det
lägre måste tjena det högre, tills hafvets
beherrskare, den jättestore hvalfisken, finner sitt
läger redo. Fåfängt vore ett försök att lemna en
nöjaktig skildring af detta hafskap, hvars mångfald
i former knappt är ringare än landskapets. Språket är
allt för fattigt för att i alla riktningar plastiskt
kunna gifva ett uttryck af all denna rikdom. Der
utbreder "hafs-salaten" (Ulva lactuca) sitt breda,
krusiga, gröna eller violetta (Porphyra) bladverk;
der bölja de grenflätade plocamierna och ceramierna
i präktiga, karminfärgade bolstrar; der framsträfvar
utur djupet laminarians tågartade stam, hvilken
med sköldlikt utbredd rot klänger sig fast vid
underhafsklipporna, utbredande sin solfläderartade
olivgröna bladruska i ljuset; der betäckes dess
stam, ungefär som lafvar och mossor i skogen, af
delesseriernas tungformiga blad i de herrligaste
karmin-nyanser; der våga som långa band i glödande
purpur de slemmiga, tjocka iriderna; der uppstiger
i form af ett bredt och långt svärdlikt band
sockertången (Laminaria saccharina) ur ofantligt
djup -- kort sagdt, redan vid kusterna i vår egen
zon, upprepar sig en bild af urskogen. I andra haf
förekomma lessoniernas och macrocysternas jättelika
former. Af de sednare uppnår t. ex. Macrocystis
pyrifera i antarctiska hafvet en längd af flera hundra
fot samt öfverträffar sålunda härutinnan jordens
högsta träd; huru ofantlig skulle icke denna växt
vara, om den i stället för att äga bandlika blad,
uppnådde omfånget och den lodräta riktningen hos våra
skogsträd!

*

Hafsbottensvegetation vid kusten af Falklandsöarna. (Sid. 332.)




Jungfru Lona.
Skizz af Sylvia.


Om mina föräldrar minnes jag ingenting; ty de voro
döda innan jag egentligen fått något minne. Det
enda jag vet är, att min far varit en hederlig
portvaktare oeh tillika möss-skräddare, samt att min
mor nitiskt hjelpt honom att sköta dessa båda vigtiga
åligganden. Vid deras frånfälle åtog sig moster Malena
min lilla öfvergifna personlighet.

Moster var gift med en skomakare, som utom det att han
kunde förfärdiga alldeles outslitbara skor och kängor,
hvilket jag minst hundrade gånger om dagen hörde
honom heligt försäkra, äfven hade en stor böjelse
och beundran för skådespelareyrket. Hvarje söndag
gick han på kongl. operans femte rad, dit moster
ibland åtföljde honom. Måndagen var hans fantasi i
liflig rörelse och han deklamerade i flera timmar,
hvarvid läst och syl, vanligtvis spelade förrädares
roler. Vid dylika tillfällen samlades vi barn -- utom
mig hade mina slägtingar en gosse och fyra flickor --
vi samlades, som sagdt i en klunga, och stodo med
uppspärrade ögon och munnar, åhörande den, åtminstone
för oss, obegripliga harangen. Först när morbror var
helt varm och andtruten höll han upp, då nickade han
vanligtvis helt förnöjd med sitt lilla hufvud och
upprepade gång efter annan: "jo, jo, så går det till!"

Moster Malena skakade väl ibland på hufvudet: men det
var alltid med en viss beundran hon blickade upp till
sin talangfulle man.

Vi voro boende i en smal gränd på norr, der jag hade
många lekkamrater. Rännstenen utgjorde nästan året om
vårt egentliga tidsfördrif. När det hade regnat och
vattnet var någorlunda klart, så föreställde den en
stor sjö, och trädstickor med instuckna papperslappar
voro skepp, hvilka vi ofta hade sorgen se förlisa mot
någon förrädisk sten, som vår stora sjö ej mägtade
öfverskyla. Ibland öfvade vi vår vighet med att
hoppa jemfota öfver den;
väl hände det att vi plumsade midt uti, då det
alltid vid hemkomsten vankades tusende snubbor;
men vi förbättrades egentligen icke häraf.

Bortom rännstenen visste jag knappast det fanns någon
verld. En dag föresatte vi oss dock att springa tills
rännstenen slutade. Detta försök misslyckades helt
och hållet; ty den följde oss i oräkneliga bugter
och blott med möda återfunno vi hemvägen.

De flesta af barnen hade föräldrar, om hvilka de
ofta talade. Häraf väcktes slutligen min egen undran,
hvarföre jag inga hade. En afton frågade jag morbror
härom:

"Låt de döda hvila i ro", sade han med sin dofvaste
grafstämma.

Jag blef helt förskräckt och drog mig undan i en vrå,
hvarvid morbror dunkade på sin läst, smålog och satte
sin lilla uppnäsa i vädret, säkert helt förtjust
öfver att hans tragiska förmåga kunde frambringa en
dylik verkan.

Månne jag stört deras ro? Denna föreställning isade
mig med förskräckelse. Hvarje gång tanken på mina
föräldrar ville uppstiga i min själ, lät det många år
härefter helt doft för mina öron: "låt oss hvila i ro,
låt oss hvila i ro!"

Jag var omkring sju år gammal, då moster blef häftigt
sjuk af förkylning vid en stortvätt. Hon talade så
länge och ofta om sitt frånfälle och var mycket orolig
för vår framtid, samt bad morbror så innerligen,
att han skulle vara rädd om oss, och uppfostra oss i
tukt och herrans förmaning. Fjorton dagar efter sitt
insjuknande var hon död.

Morbror förtviflade, han gret och slog sig för sitt
bröst och svor: att han förlorat den bästa bland
jordens qvinnor. Och det var verkligen sannt, att
han hade förlorat en god hustru och vi en öm mor;
ty moster Malena var, om ej bland de aldra yppersta,
dock en hjertegod och välmenande qvinna.

Vi barn greto och jemrade oss, samt kunde omöjligen
försona oss med tanken på, att ej mera få se
och tala med henne. 

Efter begrafningen började
morbror åter arbeta, men det gick ej så lustigt
som förr. Skodonen började också på att blifva
allt mindre outslitbara. Jungfrurna i trakten,
hvilka aldrig opponerat sig mot hans bedyranden
om arbetets utmärkta beskaffenhet, slogo nu en och
annan knyck på nacken och försäkrade
"det mästaren började omenskligt slarfva, och att om
så skulle fortgå, de bestämdt vände sig till någon
annan."

Morbror svarade icke något, han hängde blott på
hufvudet och såg ännu nedslagnare ut.

En dag, då jag skulle hjelpa honom med några små
uppdrag och dervid burit mig ovanligt tafatt åt,
utbrast han förstämd:

"Det kan jag säga på förhand, min käre Ferdinand,
att någon skicklig skomakare blir du aldrig, ty vid
det ringaste göromål bär du dig bakvändt åt. Väl
vore derföre, om du på annat sätt kunde få din
utkomst ... Syster min, som bor en bit utom staden,
har lofvat att som egen taga min äldsta flicka; jag
önskade någon ville vara så barmhertig och äfven åtaga
sig dig ... ty sedan Malena är död, är det sträfsamt
nog att föda så många munnar."

Jag stod helt försagd, det hade aldrig fallit mig in,
att jag vore till last, eller att det ej vore min
rättighet dela hans barns bröd. O, det kändes så
tungt.

"Kom hit din parfvel och kyss mig; jag mente
egentligen ej något ondt, fastän det kanhända
förekom dig så ... Då jag tänker på Malenas många
förmaningar blir jag helt modstulen, ty icke kan jag
som sig bör uppfylla alla de skyldigheter, hvilka nu
åligga mig ... Se så, var nu glad igen ... nog kan
du bli en dugtig karl!"

Han strök helt vänligt min kind.

Det oaktadt kände jag mig icke glad, utan smög mig
undan så snart jag kunde. Sättande mig på den lilla
stentrappan, som förde ned till källaren, började
jag bitterligen gråta.

"Ack, om moster Malena lefvat", var min uteslutande
tanke, och dervid gret jag allt häftigare.

En liten mager hand rörde vid min axel, och jag
blickade upp i ett par vänliga blå ögon, hvilka
medlidsamt sågo på mig. 

Jag igenkände genast jungfru Lona, som, så länge jag minnes, 
bott i ett litet vindsrum öfver gården. Vid förbigående 
hade hon alltid vänligt klappat mig på hufvudet,
samt då och då skänkt mig en liten slant.

"Du gråter, min gosse, hvarföre är du så ledsen?"

"Ack", snyftade jag med ännu större häftighet, "jag
vet ej hvad jag skall taga mig till ... morbror är
jag blott till en börda ... om ändå moster Malena
lefvat."

Jungfru Lona stod en stund och betraktade mig helt
betänksamt, derefter ljusnade allt mera hennes ansigte.

"Torka dina ögon, lille Ferdinand, och snyt dig
också", sade hon klappande mitt brännande hufvud. "Gud
utser alltid råd och hjelp åt den som behöfver
det ... Jag vill gå in och tala med mästaren",
tillade hon.

Hon dröjde ej länge borta, men då hon återkom såg
hon ännu blidare ut, samt sade:

"Vill du lofva att bli en riktigt snäll gosse, så
skall du få bo hos mig. Mästaren och jag äro ense
i denna punkt och han har verkligen svårt för att
ensam försörja och sköta så många små barn. I afton
skall jag afhemta dig", tillade hon, nickande med
hufvudet.

Jag trodde mig drömma, så underlig blef jag till mods.

Morbror var mycket vänlig, sade att en
oförväntad lycka händt mig och att jag kunde
tacka Gud, för jag fick komma till en så god och
hederlig menniska. Derpå hjelpte han mig, att
i ett knyte sammanpacka mina tillhörigheter,
kysste mig på pannan och bad mig ofta titta in.

Redan flera timmar hade jag varit i ordning och väntat
på jungfru Löna; slutligen kom hon.

Förande mig vid handen, gingo vi trenne trappor
upp. Derpå öppnade hon en liten dörr och bad mig
stiga in.

Betagen af utomordentlig förvåning stannade jag. 
Aldrig någonsin hade jag sett maken till herrlighet.

Mina slägtingar bodde på nedra botten, der vi blott
hade ett mörkt och ruskigt rum, hvilket blef ännu
mörkare och ruskigare genom de många omgifvande höga
husen. Redan länge hade vi haft skymning och här uppe
var full och solig dager. Rummet var ljustapetseradt
och aftonsolen sken så vackert in genom de blanka
fönsterrutorna och förlänade de hvita renstärkta
gardinerna och sängomhänget en röd färgskiftning. I
fönstret voro en mängd blomkrukor och hela rummet
uppfylldes af reseda- och rosendoft. Vid fönstret
stod ett måladt bord, på hvilket en fin serviett var
utbredd, och stoppade stolar med röda öfverdrag, voro
i sträng, orubblig ordning, uppradade kring väggarne.

En liten trefärgad katt kom spinnande emot sin
matmor. Hon smekte honom, hvarvid han böjde sin vackra
rygg i många behagliga bugter.

"Misse lille, nu skall du ej få så ledsamt, jag har
skaffat dig en liten efterlängtad lekkamrat", sade hon.

En modstulen tanke smög sig i min själ. Skulle ej
jungfru Lona snart bedja mig gå, skulle jag icke
äfven här vara till öfvers?

Det var som anade hon mina tankar, ty hon sade uppmuntrande:

"Min käre Ferdinand, här skall du få vara så länge
du är snäll och uppför dig väl, hvilket du med Guds
hjelp nog alltid skall göra. Du kommer äfven att
få göra mig en och annan handräckning, så jag skall
hafva mer nytta än skada af dig."

Hvad detta kändes ljuft; ty jag ville så gerna bli
en nyttig menniska. Helt glad och nöjd kastade jag
armarne om Lonas hals och kysste henne.

"Gud välsigne dig", sade hon och torkade med handen
bort några tårar, som förlänade hennes blå ögon ett
darrande skimmer.

Derpå gaf hon mig mjölk och bröd, samt bäddade min
säng i en vrå på en liten halmmadrass, som hon lade
öfver några stolar; bredde sedan ut rena lakan och ett
täcke. Jag gick till sängs och tyckte, att ingen af
de förtrollade prinsar, hvars lefnadsöden jag ofta
med förtjusning hört omtalas, någonsin kunde haft
det bättre än jag.

"Kan du ingen aftonbön?" frågade hon, då jag ville
säga "god natt".

Jag kunde tvänne, och sedan jag uppläst dem kysste
hon mig på pannan och hviskade sakta ett "välsigne".

Nu började en annan tid, än den jag upplefvat hos mina
slägtingar. Min dag indelades i en viss ordning, och
blott några fritimmar fick jag springa och leka. De
öfriga tillbringade jag på vårt lilla rum, i hvars
solljusa stillhet jag allt mera fann mig lycklig.

Ifrån första stund anförtroddes mig vattnandet och
skötandet af de vackra blomstren, på hvilka jungfru
Lona satte ett så högt värde, äfvenledes kattens
matande, stickors skärande m. m., hvilka göromål jag
uträttade med stor högtidlighet, troende mig vara
till outsäglig nytta. Det var ej utan, att jungfru
Lona styrkte mig i denna tro, ty hon upprepade ofta:

"Hvilken dugtig karl kan du ej blifva med tiden,
lille Ferdinand, när jag nu redan har så stor nytta
af dig!"

Ibland helsade jag på i mitt fordna hem, och blef
alltid emottagen med den största hjertlighet. Till en
början var morbrors lynne tungt och allvarligt, men
snart såg man honom åter småle och helt belåten sätta
sin lilla näsa i vädret. Ja, ett år var ej förgånget
sedan mosters död, förrän han började småsjunga
och deklamera med lika stor pathos, som före hennes
bortgång, till stor glädje för en ung tvätterska,
som nyligen flyttat in i huset midt emot. Emellanåt
tittade hon in, för att leka med de små välsignade
barnen, för hvilka hon hyste så stor ömhet.

En söndags eftermiddag sade morbror till mig, i det
han tog den unga tvätterskan om lifvet.

"Se här ser du din nya moster; barnen behöfva någon
att hälla sig till och äfven jag", tillade han småleende.

Detta beslut kunde jag icke rätt gilla; min barnsliga
själ förstod ej huru man kunde sörja så djupt och
sedan glömma; jag hade funnit det mycket naturligare
om han dött af sorg, likt hjeltarne i mina sagor.

Af jungfru Lona hade jag nämligen fått en hel hop
sagoböcker, i hvilka jag redan nu försvarligt nog, på
egen hand, kunde läsa, sedan min fostermor bibringat
mig de första grunderna i denna välsignade kunskap.

En dag, jag hade redan varit halftannat år hos jungfru
Lona, klädde hon mig midt på sjelfva hvardagen i
mina bästa helgdagskläder. Hon såg derunder helt
betänksam ut, till och med sorgsen. Derpå tog hon mig
vid handen, och så gingo vi öfver stora och små gator,
tills vi slutligen stannade utanför ett ståtligt hus,
omgifvet af en liten trädgård.

"Vänta här ute", sade hon, och aflägsnade sig.

Efter en god qvart återkom hon och bad mig följa
sig upp. Vi inträdde i ett stort rum, öfverfyldt af
böcker, inneslutna i granna bokskåp. Framför ett
skrifbord satt en fyratioårig man, som hade ett
allvarligt, men behagligt utseende.

"Här är gossen, jag talade om med herr rektorn,
och jag hoppas han skall blifva till nöjes."

"Ferdinand lille", tillade hon nu med sakta röst. "Jag
lemnar dig här, på det du må uppfostras till en
bra menniska. Jag kan ej lära dig mera, än hvad jag
redan gjort, och tror du mera passar till läskarl,
än till handtverkare. Var snäll och flitig samt gör
mig all heder."

Gråtande kastade jag mig i hennes famn; huru smärtsamt
att jag måste lemna henne.

"Skola vi ej mera återse hvarandra?" frågade jag ledsen.

"Hvarje söndag, då du under veckans lopp varit
flitig", hviskade hon; skjöt mig ifrån sig och stängde
dörren emellan oss.

Behöfver jag tillägga, att ingen söndag förflöt,
som jag icke besökte henne, och att dessa söndagar
voro för mig likt de skönaste festdagar; ty ju mera
jag växte upp, ju mera förstod jag att värdera allt
det goda min fostermor gjort och verkat för mig.

Emellertid funderade jag många gånger öfver
sättet hvarir genom hon lyckats förskaffa mig
plats som helpensionär i rektor M:s utmärkta
pensionsanstalt. Flera gånger frågade jag henne härom,
men hon skakade blott på hufvudet, smålog och menade
att detta vore en hemlighet, den hon nog skulle taga
med sig i grafven.

Först då jag tagit magistergraden, berättade mig
rektor M., på sjelfva min förlofningsdag med hans
äldsta dotter, huru härmed hängde tillsammans.

Jungfru Lonas far hade varit lots och då, med egen
lifsfara, räddat en rik engelsman från att omkomma
i vågorna. Af 
tacksamhet hade denne till honom låtit utbetala en
liten pension, hvilken vid föräldrarnes frånfälle
öfvergått till deras enda, ogifta dotter.

Härigenom hade Lona alltid haft ett sorgfritt
lifsuppehälle, samt till och med kunnat lägga något
afsides, ty hon var af naturen sparsam och hade få
behof.

Denna pension bestämde hon för min uppfostran.

Rektor M. var icke rik och hade nyligen gift sig,
då jungfru Lona första gången besökte honom; likväl
erbjöd han sig att emottaga mig som frielev, men
härom ville Lona icke höra talas. Hon menade, att
också hon ville ha sin andel i min uppfostran:

"Skänk ni honom lärdom", tillade hon, "så skänker
jag honom födan; ty den penningsumma jag årligen
kan erlägga, vet jag är otillräcklig och kan blott
förslå till detta sednare. Tro ej heller, att jag
gör någon stor uppoffring härvidlag; mina årslånga
besparingar räcka till åt mig; för resten är jag frisk
och sund. Det är orätt af mig att ständigt ligga på
latsidan, då jag både kan sy och spinna."

Och dervid förblef det.

Men jag skyndade hastigt bort från min intagande
fästmös sida. Med bråskande steg ilade jag öfver de
många gator som skilde mig från det mörka hus, der min
fostermor fortfarande hade sin lilla trefliga bostad.

Uppkommen i det gamla, kära och välbekanta rummet,
kastade jag armarne, liksom då jag var barn, om hennes
hals och hviskade under tårar: att jag kände allt och
visste nu hvilka uppoffringar hon gjort, för att låta
främlingen, hvilken hon upptagit till sitt hjertas
barn, få den uppfostran hon bestämt åt honom.

"Tyst, jag vill aldrig höra talas om'et", hviskade
hon buttert, medan klara tårar dallrade i hennes ännu
så vackra, blå ögon.

Vid mitt giftermål öfvertog jag min svärfars plats
vid skolan.

Morbrors familj var då kringspridd, han sjelf
längesedan död; men några år dessförinnan anförtrodde
han mig: att fastän
hans hustru var en snäll menniska, kunde hon dock ej
komma upp mot "salig Malena", som han evigt skulle sakna.

I mitt hus har jag upptagit Karin, hans yngsta dotter,
för att gifva henne en passande uppfostran; ty hon
har icke allenast ärft sin fars smak för teatern,
utan visar sig också äga de största dramatiska anlag.

Flera år lefde min fostermor, för att glädja sig
åt min husliga lycka; men min hustru och jag kunde
aldrig öfvertala henne att flytta till oss. Vid alla
våra försök härtill, svarade hon:

"I mitt lilla rum trifs jag så godt, och mina tankar
äro då alltid hos er ... jag behöfver ej mera, för
att vara lycklig. För resten är jag för gammalmodig
och passar icke bland nutidens menniskor."

Hon hade verkligen rätt deruti, att hon var
gammalmodig, och dertill så kruserlig och ödmjuk,
att hon ibland bragte mig i förtviflan.

Så till exempel, när vi hade främmande, ville hon
aldrig besöka oss. Desslikes nekade hon till dopet
bära vår förstfödda. Hela aftonen uppehöll hon sig i
sängkammaren och stod bakom den halföppnade dörren,
der hon med sammanknäppta händer åhörde den heliga
ceremonien.

Flickan uppkallade jag efter min fostermor, men denna
hviskade under tårar:

"Käre Ferdinand, detta var alldeles för mycken ära!"

Mina barn täflade framdeles om att få gå till "farmor
Lona", der de hörde på hennes vackra sagor och åto af
hennes förträffliga kakor.

Men redan länge hafva dessa barn burit blomsterkransar
till min fostermoders graf, hvarmed de pryda den
enkla minnessten, som är rest öfver hennes stoft.

Döende hvilade hennes blickar på mig, då jag emottog
hennes sista suck och hon hviskande sade:

"Gud välsigne dig, käre Ferdinand ... du har här i
lifvet utgjort min störta glädje!"

Främst i min själ står den hädangångnas minne,
vårdadt af tacksamhetens heliga känsla.

*



Australiens Ur-invånare.

För Australiens infödingar har den europeiska
utvandringen genom kamp och sjukdomar medfört de
största olyckor -- ty i tusental ha de blifvit utrotade
och hvad som stannade qvar, spridt här och der bland
de hvita, -- det är ett genom brännvinet samt andra
förderfliga njutningar afsigkommet slägte. Emellertid
hade folket förtjenat en bättre lott. Dessa vildar
voro aldrig kannibaler, äfvensom de ej förtära något
rått kött. De lefva af jagt och fiskfångst, hvilka
ej tillåta dem besitta fasta boningsplatser, utan
tvinga till en förändring af gebit hvarje månad eller
ännu oftare. Alla familjer uppsöka sitt eget läger,
men vid fullmånens glänsande sken samlas städse hela
stammen, då den underhåller sig med månen, uppförer
sina spel och dansar, öfverlägger om de gemensamma
angelägenheterna, sitter till doms samt afgör öfver
krig och fred. I Queensland, der den tätaste urskogen
befinner sig, anträffas också den största mängden
svarta. Hvarje år, vid första fullmånen i Januari,
äga här stora fäktningar rum för bonja-fruktens skull,
från hvilken skörd den ena stammen söker fördrifva den
andra. Trädet, som lemnar denna frukt, är en granart
och det enda majestätiska i detta land; höjande sig
öfver samtliga skogen, uppnår det en längd af ända
till 200 fot och får hvart tredje år en frukt mogen,
så stor som en pumpa, helt och hållet liknande våra
tallkottar, men i förstorad skala. I dessa sitta en
mängd mandelaktiga kärnor, ungefär dubbelt så stora
som krakmandlar, hvilka erbjuda en oljaktig, närande
och i rostadt tillstånd välsmakande föda. Sjelfva
trädet finnes emellertid endast i de ögonskenligast
äldsta urskogar, dit ingen annan än den svarte, utan
yxans tillhjelp, förmår intränga; varande småskog och
slingerväxter så starka, att sjelfva infödingarne i
Queensland måste uppbjuda all ansträngning, för att
kunna skörda bonja-frukten.

Australien företer sig som en del af jorden, den
der först i jemförelsevis nyare tider höjt sig utur
vattnet, och fordom 
uppstack endast den bergskedja som ögrupp, hvilken
nu innefattar landet. Om Australiens betäckande af
vatten (hafvet), vittnar icke allenast de qvarblifna
saltsjöarne och den stora stenöknen i det inre,
utan äfven den omständigheten, att ensamt på denna
bergskedja och dertill på dess högsta delar verklig
urskog är att finna -- träd af ofantlig mäktighet med
en diameter utgörande ända till tio fot. Deremot
har den öfriga marken, så väl närmare hafvet, som
inåt, endast ett tunnt lager mull, utsträckande sig
öfver ofantliga slätter samt med en buskvegetation,
naturligtvis motsvarande fruktbarheten. Östra
sidan af Australien är den högst belägna, hvaraf
det kommer sig, att vattnet från Queensland först
vid Adelaide utgjuter sig i hafvet. Frågar man en
svart i Queensland, hvad som finnes längre vesterut,
så skulle han svara: vatten och ingenting annat än
vatten. Denna kännedom besitter han sedan gammalt
genom tradition och dertill bifogar han påståendet,
att vattnet försvinner allt mer och mer, från det de
hvita inkommo i landet, hvilket är helt naturligt,
enär landet oupphörligt höjer sig. Slätterna äro äfven
starkt betäckta med musselskal, hvilka ingalunda visa
ett förvittradt utseende.

I de åtskilliga stammarne bland de svarte finner man
genom gestalt, färg, hufvudskålsbildning och hårväxt,
att de icke allesammans tillhöra en race. Färgen
omvexlar från djupsvart till mörkt kopparrödt. Emot
norden äro infödingarne välbildade och männerna
utmärka sig genom sin höga, kraftfulla gestalt,
vackra ansigtsbildning samt starka skäggväxt, under
det att qvinnorna förete en fin benbyggnad och behag
i ansigtsdragen; hos dem hör en fot längre än 8 tum
till sällsyntheterna, ett företräde, hvilket mången
europeiska säkert afundas dem.

De australiska folkens gudomlighet utgöres af månen,
som de tillbedja och för hvilken de utgjuta sitt
hjerta, än i glada, än i vemodiga sånger, allt efter
som lynnet är beskaffadt; äfven indela de sin tid
samt beräkna sommar och vinter efter honom. 
Liksom nymånen försätter dem i ångest, enär de tro,
att gudomligheten är vred och derför döljer sig, så
helsas dess återkomst med så mycket större glädje,
firande de särskilt fullmånen med dansar, hvarvid
hela stammen är församlad. Månen tillskrifva de allt
godt, äfven växternas och djurens trefnad, samt tro,
att de efter döden dit blifva förflyttade. Solen är
för dem en stor eld, hvilken dricker upp vattnet samt
skadar jorden genom torka, och egendomligt nog är det,
att nästan alla vattenhål under natten rikligare fylla
sig med vatten än om dagen, äfvensom att Australiens
djur företrädesvis söka sin föda, sedan solen gått
ned, m. m.

Australiska Ormjägare.

Allt som den svarte icke kan förklara, betecknar
han med ordet djefvul, hvilken emellertid
hufvudsakligen drifver sitt
oväsen vid månsken, och mer sällan om dagen. På
hans räkning skrifves den ruttna vedens lysande, det
fosforescerande skenet af stora qvarblifna fiskar och
skälar i djupa vattenpölar, buller som är dem obekant
samt dåliga och grymma menniskor. Utan månsken lemna
de icke sitt läger, men under detsamma hemta de ej
heller vatten; till häst frukta de satanas ingalunda,
ty de påstå, att hästen har ögonen på och kan undvika
honom, hvilken för öfrigt logerar i stenklyftor och
djupa, af naturen bildade hål.

Den svarte fördrager icke något giftermål emellan
slägtingar och finner redan en olägenhet i, om
medlemmar af samma stam förena sig. Ju aflägsnare
den stam bor, från hvilken den utvalda hemtas, desto
ärofullare för mannen, som dock måste
röfva sin brud, hvarvid riddaren emellertid hotas
af en säker död, i händelse han låter gripa sig på
bar gerning. Hvar och en kan sålunda föreställa sig,
att ett frieri för uraustraliern innebär ofantlig
risk. Med stor försigtighet måste han gå till väga,
för att först finna en flicka efter sin smak och sedan
lyckas träffa henne ensam, då han kastar den ljufva
bördan på ryggen och bär bort henne. Skulle bruden af
en eller annan orsak genom skrik tillkännagifva sitt
missnöje, gör han processen kort och dödar henne.

Har den svarte älskaren vid enleveringen träffat rätta
exemplaret och äfventyret lyckligt är öfverståndet,
tillför han stammen i sin hustrus person en ny
medlem. Den äktenskapliga troheten är honom helig,
månggiftet bland de infödda 
obekant och en pligtförgätenhet af qvinnan i denna
riktning bestraffas med döden, hvilken likaledes
i form af afrättning träffar hennes förförare, en
stränghet, den mången hvit fått underkasta sig. Liksom
föräldrarnes kärlek till deras barn är stor, likaså
utgör barnens vördnad för de gamle ett utmärkande drag
hos den svarta befolkningen. Australiern ljuger icke,
han stjäl icke, och en i hans vård anförtrodd sak
aktar han sorgfälligare än sitt eget. Sällan räknar
en familj mera än två barn och det husliga lifvet är
särdeles enigt, så länge hustrun är sin herre och man
underdånig samt sköter sina göromål, hufvudsakligen
bestående i tillredning af mat. Visserligen kan den
svarte gemålen understundom blifva ursinnig, om han
finner sig försummad af sin ledsagerska genom lifvet,
och då håller hans 
vildhet för tillåtet att krossa hennes benknotor eller
direkt döda henne. Emellertid får ingalunda nekas,
att hos "det svarta täcka könet" en särdeles böjelse
för lättja gör sig gällande, hvilken emellertid måste
ligga i luften, enär de flesta hvita fruntimmer,
af hvilken nation som helst, efter en kort vistelse
i Australien, få precist samma smak för den ljufva
sysslolösheten, ja till och med deruti öfverträffa
sina svarta systrar.

De inföddas boning består endast i två eller flera
stycken träbark, hvilka genom käppar formeras till ett
tak, skyddande för blåst och regn. Framför denna skärm
underhålla de en liten eld, som aldrig får slockna,
och under sina vandringar medföra de brännande bark
eller glödande trästycken. Endast i yttersta nödfall
söka de genom gnidning af två träbitar återförskaffa
sig den förlorade elden.

Den svarte uppnår sällan en ålder af öfver 40 år
såvidt detta kan iakttagas. Ynglingen mognar hastigt
till man och blifver som sådan redan efter några års
förlopp grå. Födes ett barn -- hvilket under de första
dagarne till färgen icke kan 
skiljas från ett hvitt -- plantera föräldrarne ett ungt
träd. Efter detta träd bestämmer individen sedermera
sin ålder eller räknar derefter, om en hvit spörjer
honom öfver saken. Barken pä födelsedagsträdet
afskalas, om barnet dör, och begagnas som likkista,
hvarefter det utdöende trädet står som en minnesvård,
erinrande de anhöriga om förlusten. Blifver barnet
återigen vid lif, öfvertager fadern, när gossen är
fem år gammal, dennes uppfostran, som, till att börja
med, består deruti, att han låter pojken förfölja
en känguru-katt. Under loppet böjer australiern
öfverdelen af kroppen starkt tillbaka. Derefter lär
gossen klättring på ett träd, försedt med inhuggna
hak, hvarest stortån finner fäste, och så bär det
åstad, på det sätt, att endast armarna omfatta trädet
eller en slingerväxt kastas omkring detsamma. Ändarne
af denna snara griper den klättrande först, hvarefter
han försigtigt lossar öglan, skjuter den framför sig
och fattar nytt tag. Härigenom liknar australierns
klättrande fullkomligt en hackspetts, anseende han
vår metod för klumpig och smärtsam.

Fadern undervisar slutligen sin son i uppspårandet
af menniskor och djur, hvari infödingarne äga otrolig
skicklighet, äfvensom att slunga spjut, kasta bomerang
och föra klubban. En särdeles intressant jagt är den
på ormar, vid hvilken det hufvudsakligen kommer an
på att få djuret lefvande i händerna. Hos Australiens
vildar herrskar nämligen bruket att i "vapenskölden"
som symbol upptaga något slags djur och blifver
derefter detta djurslägte möjligast skyddadt. Vid
jagt på ormar följas visserligen flera metoder,
dock erbjuder den, som användes af invånarne i
Orneo-distriktet i Ny-Sydwales, enligt hvilken
man smyger sig på djuret i dess kryphål, det mesta
intresset. I nyssnämnde distrikt finnas de största
arterna, och många bland dem, t. ex. matt-ormen,
uppnå en längd af tio till tolf fot. De uppehålla
sig vanligen i hål under grästrädets rötter; men
då på en jemförelsevis liten yta hundratals sådane
hål äro tillfinnandes, af hvilka endast en del äro
bebodda, måste jägaren tänka på medel att förvissa
sig om en säker fångst. Till den ändan bestryker
han mynningarne af ett antal hål med tunnt utrörd
lera och begifver sig andra dagen till stället,
då han lätt märker, genom
hvilka hål ormar krupit in och ut. Öfver hvarje
sådant, der han förmodar en orm, stryker han
honung i gräset eller på grästrädet samt lägger
sig i grannskapet på lur, under det att de öfriga
jägarne på andra ställen vidtaga samma åtgärder. Icke
länge låter den annars så förslagne ormen vänta på
sig, när han vädrar det så omtyckta lockbetet. Med
största försigtighet spejar han först omkring sig, men
blifver snart djerfvare och ringlar sig uppåt stammen;
emellertid, så fort hans fula hufvud försvunnit i det
buskiga gräset, sker anfallet från jägarens sida. Från
denne sednares venstra axel nedhänger ett af 
opossum-skinn sammanfogadt plagg, räckande till hälarne, och
hans vapen består af ett långt spjut, hvars främre
ända bildar en spetsig gaffel. Detta spjut stöter
vilden i trädet, hvilken åtgärd kan betraktas som en
utmaning till kampen. Ormen sammandrager kroppen och
söker gömma den bland gräsknipporna, medan han sticker
upp hufvudet öfver kronan och med sina hatfulla ögon
liksom tyckes affordra orostiftaren räkenskap. Då det 
alls icke är jägarens mening att döda djuret,
utan att fånga det lefvande, måste han uppbjuda
hela sin behändighet och allt sitt skarpsinne,
för att hinna till detta resultat, utan att dervid
blottställa sig sjelf. Han söker få ormen ned på
marken genom att lindrigt såra honom i ryggen med
spjutet, hvarpå djuret i fullt raseri skjuter ned
från trädet mot angriparen. Denne, förutseende
och beräknande hvarje rörelse, springer åt sidan,
hållande skinnkappan framför sig som sköld, i hvilken
ormen nu biter.
Uppretad i högsta grad, reser han sig i sin fulla
längd till ett nytt angrepp och jägaren upprepar samma
manöver som förut. Så snart djuret bitit sig fast i
en flik af kappan, stöter han spjutet på det sättet
i marken, att gaffeluddarne omsluta ormens hals, och
så fasthålles han vid marken. I detta läge kröker
han konvulsiviskt ihop sig och i samma ögonblick
kastas ett i beredskap hållet nät öfver honom samt
tillbindes. Fångsten föres i triumf till lägerplatsen
samt vårdas för framtiden på det sorgfälligaste.

*



Avasaxa.
Avasaxa.

Gent emot Öfver-Torneå och blott en half mil
derifrån, dock på ryska sidan, ligger berget Avasaxa
på en udde, som i vester omgifves af Torneå-Elf och i nordost 
af Tengeli-strömmen, hvilken bryter sig fram
ur Portimo-sjön och sedan genom det ojemna landet
slingrar sig till foten af Avasaxa, der den förenas
med Torneå-Elf. Berget höjer sig blott 680 fot öfver
hafvets yta, men det är beläget nära till polcirkeln,
och så väl af detta skäl som emedan horizonten är
någorlunda jemn, synes midsommarsolen hela natten från
toppen af Avasaxa, nota bene då det är klart väder
och molnfri himmel. Dessutom har man från Avasaxa en
vacker och vidsträckt utsigt. Hela den omgifvande
nejden ligger utbredd som en karta kring berget,
hvarifrån man ser flera kyrkor samt talrika byar och
gårdar. Längst borta vid horizonten begränsas dock
utsigten af de stora bergsträckorna, på hvilkas sidor
och toppar skogen ännu står qvar. Också är Avasaxa
ett mål för turister från alla länder, hvilka här
önska se midnattssolen, och man kan på det aflägsna
berget under polcirkeln i denna norra halfklotets
kortaste natt få höra många europeiska tungomål talas,
likasom på Rigi eller de öfriga berg i Schweitz,
som årligen besökas af turisternas outtröttliga
flock. -- Den fördelaktigt bekante författaren af
"Sjöjungfruns Sagor" har vid en färd till Avasaxa
gjort några anteckningar, hvilka läsaren torde tillåta
oss att här införa. Hans ord lyda som följer:

"Ett stående samtalsämne hela dagen hade varit,
huruvida man skulle få se midnattssolen eller densamma
skulle skymmas af moln. Vid middagstiden hade värmen
varit brännande, och ingen fläkt hade gifvit svalka;
på eftermiddagen hade det börjat blåsa sydligt,
hvilket var så mycket välkomnare, som man kunde
hoppas, att de ströskyar, hvaraf himlen beskuggades,
skulle försvinna. Men i norr såg det alltjemt mindre
lofvande ut. Ändtligen ledsnade jag vid det ideliga
upprepandet af samma tema och fick den ljusa idéen,
att göra sällskapet uppmärksamt på att man ifrån
bergets topp skulle äga en ny och friare horizont,
der solen, fastän osynlig i dalarne, nog skulle låta
se sig.

Emellertid hade vi uppnått bergets fot. Vi stego
ur våra åkdon och begynte klättra. Detta var på
många ställen ingen lätt sak; men när vi hunnit
halfvägs, varsnade vi redan mödans lön, i det vi
sågo det klaraste solskimmer utbredt öfver nejden
norr om berget. Deraf lifvades våra krafter för den
återstående klättringen.

Omsider befunno vi oss der uppe på bergets plana
hjessa, -- något andtrutna, hvilket hjelptes derigenom
att vi satte oss till hvila, och något svettiga, hvarföre vi påtogo
medhafda ytterplagg.

Smärre furor och björkar växte ymnigt emellan granitblock och rullstenar, 
ljung och mossa frodades oöfverträffligt. De församlade tycktes utgöra
det aktningsvärda antalet af närmare 200 personer,
till det mesta allmoge. Resenärerna af herrskapsklassen, 
från svenska och finska sidan, utgjorde på sin höjd 50 eller 60. 
Jag kunde icke märka, att några andra länder än Sverige och 
Finland denna midsommarnatt voro representerade. Då
vi hunnit något mera än halfvägs till bergsplatåen,
blefvo vi lyckligtvis befriade från myggen; ty det blåste friskt, 
och mot blåst kunde de icke hålla stånd. I en bergsskrefva hade man uppgjort
en sprakande stockeld, vid hvilken finngubbarne
antände sitt beständiga vademecum, tobakspipan.
På en flaggstång hade man fastgjort en
fattigbössa till förmån för Alkala församlings
fattighjon. Pojkar sprungo omkring och utbjödo afbarkade 
rönnkäppar till "minne af Avasaxa", medan från ett 
annat håll presenterades mejsel, hammare och ett
stycke krita, under anhållan, att man ville teckna
sitt namn i någon af berghällarne, der det sedan,
naturligtvis mot kontant erkänsla, skulle inhuggas.
Af på detta sätt förevigade namn fanns också Gudi
nog, hvarhelst en flat sten kunnat emottaga något
sådant. Wilhelm von Braun hade här stigit
till odödligheten bredvid en Lundberg, en Svenson,
en Boqvist m. fl. m. fl. Åtskilliga familjgrupper
förplägade sig ur väl furnerade matkorgar, under det
andra stodo oaflåtligt kikande på solen. Topaser,
innehållande diverse dryckesvaror, cirkulerade från
mun till mun såta bröder emellan. -- -- -- -- -- 

Det var nu midnatt. Solstrålarne tycktes hafva
sammansmält med sjelfva solskifvan, så att det
tillsammans bildade liksom en stor, blekröd måne,
hvilken hängde ett stycke ofvan horizonten,
sakta gungande och genombruten af tvänne smala
molnstrimmor. Naturen fick ett nästan hemskt utseende
i denna dystra belysning. Åt norr, der man hade
solen, utsträckte sig på ömse sidor om henne ett
omätligt perspektiv af jättepelare, hvilka hvar för
sig voro ett berg med ännu större och oformligare
proportioner än Avasaxa. Efter en knapp halftimme
höjde sig solskifvan ånyo, och plötsligt slog hon
åter ut sin flammande gloria. Då var sceneriet slut;
och sånger skallade från en chör, improviserad
för tillfället, men också utan anspråk. Finska och
svenska folkmelodier omvexlade med hvarandra ett godt
stycke in på morgonen. Småningom blef berget allt
mera folktomt. Svenskarne började sin nedklättring
utför vestra sidan och finnarne sin utför östra."

*



De menskliga drifterna såsom föranledare till de tidigaste uppfinningarne.

(Forts. från sid. 312.)

I det värde, menniskan tillägger sin boning, i
kärleken till den egna härden, ligger ett talande
bevis på hennes sedliga bildning. Man kan derföre göra
den anmärkningen, att ju mer kultiveradt ett folk är,
desto bättre bo individerna. Den rå lyxen, som under
övergångsstadierna, när det handlar om utsmyckning,
yttrar sig i användande af hela massor dyrbara saker,
viker ändtligen för en enkel, naturlig smak, hvilken
ställer den förädlade formen, som uttrycksmedel för
estetiska idéer allra främst. 

Men en af de första
bestämmande vilkoren för menniskan i den högre
kulturgraden utgör framför allt annat helsan. Ljus, 
frisk luft, frånvaron af skadliga utdunstningar, 
närheten af ymnigt, flytande rent vatten, fruktbara
fält, från hvilka man hastigt kan erhålla de
väsentligaste näringsmedlen friska, bestämma valet
af boningsplatsen; och man ser att folken, oaktadt de
varit i besittning af stora rikedomar, återvändt till
det njutningsrikare lifvet i den fria, gröna naturen,
efter att hafva genomgått en period, under hvilken
de förenat sig i samhällen.

Den bättre insigten lär också här, liksom i afseende
på näringsmedlen, att framför det blott yppiga,
dyrbara och sällsynta föredraga det naturenliga. Man
fordrar af boningen icke allenast skydd, utan äfven
ett upplifvande intryck, man vill icke blott fly 
dit in, utan också fröjda sig åt densamma. Man lefver
i hemmet och vill ej ensamt vegetera deri, hvadan
den sannt bildade närmast använder sina medel till
anskaffande af en sund, vacker och rymlig boning. Den
blir hans verld, i hvilken han som make, fader och
vän förer ett lugnt, behagligt lif, i motsats till
kontoret eller verkstaden, der han i egenskap af
borgare och yrkesman rör sig i offentlig verksamhet.

Familjens utveckling går hand i hand med
boningsfrågan, och här är isynnerhet den ställning,
qvinnan hos folken intager, motivet för de stora
afvikelser, hvilka vi framdeles vid ett ytligt
betraktande af detta fält få tillfälle iakttaga.

De finbildade grekerna besuto inga boningshus i den
ädla betydelse, hvilken vi tillägga detta ord; hos
dem var qvinnan, barnens uppfostrarinna, en person
som höll hushållet i ordning, men icke, eller
blott undantagsvis, mannens sällskapligt likställda
följeslagerska. Så sköna till byggnadssättet,
så ädla och smakfulla i utsmyckandet deras hus
förefalla, fattas det dem likväl den hemtrefliga
karakteren. Greken sjelf, till och med den mest
förvekligade, lefde ett offentligt lif, ett karllif
ibland karlar, hvilket genom det verksamma deltagandet
i de genom statens mångdelade beskaffenhet mycket
skiftesrika politiska tilldragelserna omfattade alla
hans tankar och känslor.

Annorlunda blef det hos romarne. Fastän
statsgöromålen läto den frie borgaren icke mindre
tillbringa en stor del af dagen på forum, inträdde
dock med rikets tillväxande storlek i tingens
gång en viss betydelsefull stadga, hvilken gjorde
framgången mindre beroende af dagligen vexlande
tillfälligheter, än af länge förut öfverlagda och
förberedda planer. Men konst och vetenskap utgjorde
icke föremålen för allmän behandling; fastmer bildade
romaren sig ensam, medan greken i ömsesidiga samtal
luttrade sina idéer och förfinade sin smak.

Romaren var redan härigenom hänvisad till sitt
eget hus. Deltagandet i politiken framkallade
klientväsendet, hvilket gjorde patriciernas boningar
till samlingsställen för de olika partierna. Räkna
vi dertill klimatets mindre gynnsamhet, hvilket icke
låter Greklands evigt klara himmel blåna öfver Rom,
så ha vi sammanfattat de hufvudorsaker, på grund
hvaraf boningarna i Rom erhöllo en större vigt än i
det lyckliga Hellas.

I vexelverkan dermed stod också qvinnans värdigare
ställning, enär romaren var vida mer hänvisad till
hennes umgänge, än greken. Alltifrån de första
tiderna finna vi ett ädelt, poesifullt familjelif,
och derigenom stegrades i sin ordning den pietet,
hvarmed man grundade och förskönade bostaden. Det
är i sanning rörande att läsa, med hvilken känsla af
lycksalighet den yngre Plinius t. ex. skildrar sina
villors tjusningskraft och företräden. Naturligtvis
utpräglade sig prakten och slöseriet, allt efter som
rikdomarne hopade sig i Rom, också i utsmyckningen
af boningarne. Men så långt slöseriet äfven gick i
sådan riktning, var dock denna lyx i alla hänseenden
en mindre straffvärd, än den som kittlade gomen.

Det gamla Rom var ännu under republikens medeltid en
oansenlig, illa byggd stad. Cato kunde först på sin
ålderdom besluta sig för att låta limma väggarne i
sin boning. Men hundra år sednare hade Roms utseende
ofantligt förändrat sig, och isynnerhet 
efter den af Nero anstiftade branden var staden
uppfylld af de herrligaste praktbyggnader. Gatorna
infattades på båda sidor af pelargångar, hvilka
kejsaren på egen bekostnad lät utföra. Mycket till
stadens försköning bidrog också Trajanus. Dessa
offentliga byggnader blefvo icke utan återverkan på
privathusens beskaffenhet. I stället för få vänner
församlade sig en skara klienter, de frugala 
familjmålen undanträngdes af stora gästabud och den gamla
heliga familjhärden förvisades till en aflägsen vrå
af huset.

Sallustius berättar redan om palatser, hvilka uppnådde
omfånget af städer. Den store Cincinnatus ägde
två tunnland jord, som han sjelf brukade; Plinius
omtalar, att de ansågo sig för trångbodda, hvilkas
palatser icke betäckte större yta än Cincinnati hela
landtgods.

Mamurra, Cesars fälttygmästare i Gallien,
lät först bekläda väggarne i sitt hus med
marmorskifvor. Konsul M. Lepidi hus, å hvilket
trösklar af numidisk marmor förefunnos, var
i början det skönaste i Rom, men efter en tid
af blott tretio år intog det icke en gång den
hundrade platsen bland palatserna. Väggmålningar
och mosaiker blefvo mer och mer omtyckta, och i
det åter uppgräfda Pompeji se vi, hvilken prakt
en emot Rom försvinnande småstad i sin ordning
kunde utveckla. Pelare och rum belades med guld,
brokiga stenar och perlmor. Elfenbenspanelningar
i matsalarne var att skjuta ifrån, så att rör och
ymnighetshorn kunde anbringas, ur hvilka blommor
och vällukter nedströddes öfver de spisande. Bad
af varmt och kallt, af hafs-och källvatten funnos
att tillgå. Nero byggde det beryktade gyllne huset,
men så stor och slösaktig anläggningen än var,
fanns det under Theodosius ännu talrika palatser,
af hvilka hvart och ett öfverträffade detsamma i rik
mångfald. Ett blott något så när anständigt palats
hade sina egna platser, rännbanor, tempel, fontäner,
pelargångar, djur- och fågelhus, dammar och lundar,
ehuru byggnadsfebern i Rom begränsades af utrymmets
otillräcklighet.

Men på landet, der de store åt sig uppförde
sina landthus och villor, urartade den till en
början goda smaken i vedervärdigt prål och plump
barbarism. Man började på att missgestalta naturen,
i stället för att försköna den, och de första af dessa
tilltuktade trädkrymplingar, hvilka vi ännu i dag möta
i gammal-franska trädgårdar, dessa stela, raka väggar
eller figurer och namn af låga buskar samt löjliga
djurgestalter, pyramider och skepp, blefvo införda i
modet af riddaren C. Matius, en vän till Augustus. I
dessa med rikdomar öfverlastade palatser funnos så
kallade fattigstugor, eller torftigt inrättade rum,
hvilka vissa dagar beboddes, för att genom en fingerad
brist höja behofvet af öfverflödet under den öfriga
tiden.

Dessa smakens förvillelser ha vi emanciperat
oss ifrån. I den sanna pieteten för bostaden stå
de germaniska stammarne högst bland alla moderna
kulturfolk. Oss ligger trefnaden inom våra fyra väggar
om hjertat och engelsmannen anser sig fattig, om han
icke kan disponera ett hus, om än aldrig så litet,
ensamt för sig och sin familj.

Mitt hus är mitt slott -- är hans stolta språk.

(Forts.)

*



Carl XII.

Ännu torde det dröja en tid, innan en ärestod åt
hjeltekonuugen blir upprest på någon af de öppna
platserna i den hufvudstad, som fordom var
hans, som i början af hans regering var hufvudstaden
i det Svenska Östersjöriket, men hvilken redan
året efter hans död var nära att läggas i aska genom
samma Ryssar, hvilkas fullständiga oskadliggörande han
försummat, för att jaga efter chimeriska planer,
glömsk af sitt eget yttrande en gång: "Memini me
esse Alexandrum."  Men den tid kommer, då ärestoden
skall bli upprest, ty huru mycket Sverige än fått lida
genom Carl XII, var Carl XII dock i viss mening
den förste Svensken, sammanfattningen af allt hvad
Svenska folket i sin karakter äger värdt att berömmas,
likasom att tadlas, och med honom nedgick i grafven
ett helt tidehvarf, bland hvars hjelteskepnader "med
bälten gula, rockar blå" han alltid skall stå
fram som den yppersta, som föremålet för efterverldens
beundran, på samma gång denna efterverld skall låta
varna sig af hans felsteg.

Hvem känner icke Carl XII? I Sverige och Finland
finnes det ingen bondstuga, der icke Tolfte Carls
namn ännu hålles i vördnad och hans bild icke finnes
att skåda, -- i Norge vallfärdar man till den
öfver honom resta minnesstenen. Ryssarne hafva ännu
icke glömt, huru tunga huggen föllo af hans svärd;
Österrikes protestantiska undersåter önska sig ännu
mer än en gång den tiden tillbaka, då deras kejsare
kunde skrifva till påfven: "hade Ers Helighet haft
Svenska Kungen så nära sig, som jag haft, så skulle
E. H. kanske sjelf blifvit protestant", till och
med på Cordillerernas högslätter, der man icke kan
skilja Sverige från Schweiz, vet man dock att 
Carlos Doce funnits och 
egnar man för hans skull hans landsmän sin
aktning. Ett sådant "eftermäle" vinnes icke utan
orsak och skäl, och den Svensk, som söker svärta
Tolfte Carls ära, visar sig i sanning föga mån om
sitt lands ära och om sin egen.

Ill. WEIDENHAYN, scCarl XII,staty i marmor, af professor Byström.

Det kan icke vara vår afsigt att här meddela en
öfversigt af Carl XII:s historia, den är tillräckligt
känd ändå. Segerloppet genom Ryssland, Polen och
Sachsen, olyckan vid Pultawa, vistandet i Turkiet,
kalabaliken, Östersjöländernas öfversvämmande af
fiender, hemkomsten, fälttåget i Norge och skottet
vid Fredrikshall, allt står med tydliga drag inristadt
i Svenska folkets hågkomst, -- detta folks, som sett
400,000 af sina söner stupa på slagfälten eller
omkomma i Siberiens öknar, som vid Carls död knappt
hade armar tillräckligt att föra plogen, men som
icke desto mindre ändå i sista stunden var i stånd
till hvilken uppoffring som helst, för att rädda det
urgamla rikets ära och sjelfständighet, och som med
Guds hjelp lyckades lösa denna uppgift, såsom det,
vi veta det med säkerhet, skall lyckas dermed ännu
en gång, i fall, det Gud afvärje! sådant skulle komma
i fråga.

Det var vid landstigningen på Själland, som Carl
första gången gjorde bekantskap med kulornas hvinande
och lofvade "att detta hädanefter skulle bli hans
musik". Efter den lätt vunna segern öfver fienden i
söder följde sedan den lika lätt vunna segern öfver
den östra fienden, och det kan med sanning sägas, att
det förakt för Ryssarne, som Narwaslaget ingaf hos
Carl, blef for honom och Sverige vida mer skadligt,
än om Narwaslaget hade blifvit förloradt. "Rysser
är intet lust att slåss med, emedan de intet slå
som andra", yttrade konungen ett par dagar efter
slaget till baron Axel Sparre, hvilken, af storm
drifven ur sin kosa, kommit för sent att kunna
deltaga i drabbningen och af konungen fördes omkring
på slagfältet. Sparre berättar, bland annat, huru
konungen visat honom den graf, "der han var infallen
med hästen, der hans värja och stöfvel mistes och red
sedan med strumpan, som var nederskreden till foten,
att bara benet af köld och qvistar, som der rifvit,
var helt blodigt"; men han kan icke nog prisa den
"modesti, hvarmed konungen talar om denna action,
som det helt ringa varit, tackandes Gud, som det har
gjort." "Enfin", tillägger Sparre, "det har varit en
obeskriflig lust att hafva fått se, huru Guds hand
ögonskenligen vist sin stora allmakt att med en så
liten makt slå och tvinga en så stor hop, som desse
barbarer voro." Lika blygsam som konungen var, och
lika beredvillig att gifva Gud äran, lika ypperliga
voro ock hans krigare, alltid redo att göra sin pligt
och att icke en hårsmån vika från dennas bud. "Det
finnes ingen nation i verlden att jemföras med den
Svenska i mod och i lydnad", yttrade Carl sjelf, och
söm ett bevis derpå anföres, att, "när de mästare
blifvit af fiendens stora och sköna tält, kommit
derin, funnit dukade bord med sölfverfat, tallrickar,
kannor och bägare besatte och bordet fullt med mat,
hafva de gått derigenom och förföljt fienden, utan att
röra så mycket som ett stycke bröd eller en styfvers
värde, sedan de likväl på fyra dagars tid varit utan
mat och bröd." Men sådana krigare behöfdes också, för att
utföra de underbara bragder, till hvilka Carl
förde dem, och i hvilka han sjelf gick främst,
visande soldaterna, att han icke skydde faran mera
än de, och med eget exempel lärande dem att trotsa
vedervärdigheter af alla slag.

"Men så få vi aldrig mer ryssen i klämman", klagade
efter Narwaslaget Carls bussar, och de hade rätt, ty
under segerloppet i Polen tog Czaren igen sin skada,
och Carls envisa åtrå att från tronen störta den
Polsk-Sachsiske August beklagas redan i början af
polska kriget lifligt af många inom hären. "Väl om
nu fred kunde slutas; arméen tar af och intet till",
heter det i en skrifvelse från Lais af Sept. 1702,
i hvilken det derjemte berättas, att konungen fallit
med hästen och afbrutit lårpipan, men "ligger der,
ler och skrattar, har intet ondt"; ty det hörde
ock till Carls egenskaper, att tåligt fördraga den
fysiska smärtan, hvartill han också sattes i stånd
genom sitt lefnadssätt, -- allt ifrån 1701 smakade
han aldrig vin, -- som föranledde, att hans blessyrer
och skador alltid snart läktes. Ju längre konungen
uppehöll sig i Polen, desto iner tilltog inom arméen
missbelåtenheten dermed, och man önskade sig derifrån,
innan Ryssen skulle få allt för mycket insteg i
det arma Liefland och Finland". Man hoppades ännu
kunna låta honom med många procent betala skadan,
"ty här är ingen trosspojke, som icke längtar att få
komma ihop med de långrockarne!" Och när ändtligen
det rent svenska partiet inom hären lyckats få
sin vilja fram och konungen blifvit förmådd att
vända sig emot Ryssland, då var det redan för
sent. Kanske skulle Pultawaslaget hafva haft en
annan utgång, om Carl, då lidande af ett sår i foten,
kunnat sjelf kommendera sin här; nu blef utgången
annorlunda. Med 3,000 man, deribland 1,500 svenskar,
till största delen officerare, kom konungen öfver
Dniester, medan den öfriga hären, 12,000 man, måste
kapitulera under Lewenhaupt. Under den första tiden af
vistandet i Turkiet omfattades Carl af sultan Achmed
med varmaste vänskap; sultanen lösgaf t. ex. alla
svenska och tyska slafvar, som funnos i hans länder,
och lät konungen veta, att czaren erbjudit honom Asow
Astrachan och fem millioner dertill, om han ville
utlemna kung Carl; men derpå hade sultanen svarat,
att om czaren ville gifva honom hela sitt rike, så
skulle han dock ej kunna förmå honom till en sådan
nedrighet. På "kungshuset" vid Warnitza i närheten
af Bender, der Carl sjelf residerade, meddelar den
trogne Hultman, taffeltäckaren, som alltid och öfver
allt följde sin konung med den "stora vattenflaskan
af silfver om tre kannerum" och vattenbägaren, som
under Pultawaslaget förband hans sårade fot och före
drabbningen för honom läste Götreks och Rolfs Saga,
en beskrifning, hvilken bevisar, att H. M. bodde
åtminstone komfortabelt. "Audience-Camaren",
berättar han, "var möblerat af kosteligit grönt kläde
och sophan röd med 12 st. långhyend, öfverdragen
af gullmoair, och salen, 20 steg lång och 14 fot,
äfvenså meublerat." På palatsets altaner blåstes hvar
morgon och afton till chorum af 
8 trumpetare, så väl som om sön- och högtidsdagar
till gudstjensterna, "och", fortfar han, "bo
Guds ord rikeliga ibland oss, emedan vi utom 4
kgl. hofpredikanterna hafva 12 regementsprester." --
Men bladet vände sig snart: storvisiren släppte czar
Peter ur klämman, och de ryska intrigerna vid hofvet
i Stambul lyckades ändtligen föranleda den bekanta
"Kalabaliken", ehuru Carl ändock icke lemnade Turkiet
förr än han sjelf fann för godt och förr än han insåg,
att allt hopp var ute.

Kom så den underbara ridten genom halfva Europa,
återkomsten till Stralsund, öfverresan på hafvet till
Sverige, under hvilken "den orädde Carl" bleknade
för första gången på det med isflagor vräkande
hafvet, vistandet i Skåne, det hastiga besöket hos
systern på Wadstena slott, rustningarne för fälttåget
i Norge, de Görtz'ska finansoperationerna, det
sista härnadståget och den dödande kulan, -- det
hela så likt en saga, att, låge det icke så nära
till vår tid, ingen skulle vilja anse det för annat
än en sådan. Men denna saga är, som vi redan sagt,
ändock Sveriges stolthet; denna äfventyrare-anda,
hemma i en helt annan tid, denna i 18:de århundradet
inkastade gengångare från chevaleriets dagar --
dyrkandet af damerna undantaget (år 1700 "negotierades" 
dock om en prinsessa af Brandenburg till
konungabrud), -- denna oskrymtade gudsfruktan
uppenbarar sig i alla konungens gerningar, denna
godhet och välvilja, som ofta framskymta, huru
det jernhårda krigarlifvet ändock tog ut sin rätt
och mången gång gjorde äfven den eljest milde Carl
jernhård -- detta "mod i bröstet" och denna ihärdighet
i sträfvandet till det en gång föresätta målet, --
allt detta väcker ännu vår och verldens beundran
och hvad ondt som åstadkommits derigenom, det är
längesedan glömdt, medan det stora deri ännu strålar
med oförbleknad glans. Derföre förmår Kung Carls saga
ännu att inspirera, icke blott konstnären och skalden,
utan hela nationen, och derföre längtar den sistnämnda
efter den dag då Kung Carls bild, återgifven i ett
varaktigare material än marmorn, skall, tillika med
stoderna af flera andra nationens heroer, intaga sitt
rum i Mälarens konungastad, der ännu hundrade minnen
efter hans bragder finnas qvar i de nu tystade eldgap,
som, liggande i långa rader utanför Artillerigården,
ännu tala om Kung Carl och hans gossar blå, om deras
bragder och segrar öfver "den falske Saxe" och "de
Moskovitiska långrockarne". 

Th.

*




Agave longifolia picta.

Denna intressanta växts hemland är Mexico. De 
ormlikt vridna 3½-4 fot långa och 3-4 tum breda, köttiga bladen 
(på ett till den berömda Laurentius’ska trädgården i Leipzig 
från Mexico infördt exemplar, ännu ungt) äro af mättad saftgrön färg 
med ¾ tum breda, glänsande svafvelgula kanter. De fina, 
korta, vid basen breda taggarne, som sira bladkanterna, äro 
mörkbruna. Äfven de unga, af moderväxten vunna exemplaren, 
börja i andra lefnadsåret att utveckla samma originela prakt 
som denna. I alla händelser är denna nyss införda art af det 
omtyckta slägtet, en högst angenäm acqvisition för trädgårdarne.

*



Vilda växter i boningsrummet.

När naturvännen tågar ut i det fria, för att i skog och 
fält insamla växter, önskar han sig en möjligast rik skörd; 
men när det är fråga om vilda växter i vårt eget rum, vore 
det angenämare, om sådane icke funnes, ty de flesta, som emot 
menniskans vilja derstädes innästla sig, äro obehagliga nog. 
Flertalet af desamma trifvas emellertid blott der, hvarest 
boningarne äro orenliga, fuktiga och osunda, och de öfriga slå sig 
ned på våra matförråd, förtära och förderfva dem.

Sällan lär väl ett hushåll året igenom vara helt och hållet 
befriadt från dylika oangenäma gäster.

Deras utrotande är desto besvärligare, som de allesammans 
äro oändligt små, och när de blifva märkbara för blotta 
ögat, ha de redan gripit omkring sig och fullgjort
en del af sitt förstörelseverk.

Vi vilja uppräkna de vanligaste formerna, med
den anmärkningen, att de aldrig tillsammans på
en gång förekomma. De höra till den stora alg- och
svamp-familjen, mest till den sednare afdelningen. Då
den noggrannare forskningen i båda grupperna först i
nyare tider blifvit företagen, är det sannolikt, att
icke få af de som särskilda arter uppförda växterna
måhända endast äro former af en och samma, men lika
möjligt är, att man genom mikroskopet kan upptäcka
helt nya.

På fönsterrutorna afsätter sig rummets fuktighet
rikligast, och dammet, bestående af hundratals
olika ämnen, erbjuder i förening dermed en jordmån,
fullkomligt passande för alger och svampar. Dessa
skjuta desto frodigare, ju varmare och fuktigare
rummen äro och ju orenligare fönsterrutor och bågar
hållas. Så anträffar man emellanåt ett rödaktigt slem,
som vid stark förstoring visar talrika fina, grenigt
ledade trådar, hvilka likt spindelväf äro inflätade
i hvarandra. Trådarne äro nästan lika klara som glas
och bestå af cellblåsor, som äro 3 till 5 gånger så
långa som tjocka. Denna oskenbara växtbildning har
man kallat den köttfärgade dvergtråden (Chamaenema
carneum) och räknas till algerna. Oftare märker man
smutsigt bruna slemmassor i de våta fönsterfogarne,
hvilka bilda fläckar och skum samt bestå af idel små
klotceller. Detta är en af de lägsta algformerna, det
mjuka slemklotet (Cryptococcus mollis). Å sjelfva
glaset krypa rödaktiga, mycket fina trådar, som
vid basen äro tjockare, åt spetsarne tunnare och
betecknas som fönster-vattentofs (Hygrocrocis
fenestralis). Dessa af aflångt runda leder
sammansatta trådar förena sig till slemmiga tofsar
och bilda en ytterst tunn hud. På särskilt smutsiga
fönster uppträder under vintern vid mildt väder
fönster-svängtråden (Oscillaria fenestralis). De
enkla trådar, af hvilka dess skumlikt utbredda
tofsar bestå, inneslutas hvar och en i knappt
synbara klara skidor, och växa temligt hastigt ur
de sednares båda öppningar, i det de kröka sig som
maskar samt svänga hit och dit, likt en urpendel,
fastän långsammare. Trådarne äro så fina, att det
behöfves 6000 för att fylla tolftedelen af en tum.

Samma plats ha ett par andra svamparter valt,
tillhörige de lägre mögel formerna, nemligen
fönster-klotspindeln (Fusarium merismoides) och
fönster-strålmöglet (Byssocladium fenestrale). Den
förstnämnde svampen bildar i början hvitaktiga,
spindelväfslika fläckar på fönsterna, derefter
blifva ändarne på trådarne klubbformiga och färga
sig orangegula, dela sig i grenar samt uppträda i
form af 2 linier höga tofsar; slutligen blifva de
svarta samt utströ talrika, tillspetsade och krökta
fortplantningsceller (sporer). Strålmöglet visar sig
deremot som grågröna, stråliga fläckar om 1 till 2
liniers diameter. Äro många sådane hopar förhanden,
så sammanflyta de slutligen och bilda ett grågrönt
eller brunaktigt öfverdrag.

Efter som vi en gång äro vid fönstret, så låtom
oss kasta en pröfvande blick på blomsterkrukorna
derstädes. Ofvanpå mullen visar sig understundom
ett lifligt grönt öfverdrag. I många fall kan
detta vara början till mossa; men framställa sig
trådarne af detta öfverdrag som förgrenade celler 
utan tvärskiljeväggar, så ha vi framför oss en algform,
säcktråden (Vaucheria terrestris), hvilken derigenom
är intressant, att man hos dess smågroddar, som äro
försedda med högst fina hår, iakttager en lifligt
svängande rörelse. Man var nästan böjd för att tro,
det en växt härvidlag födde små djur (infusorier), men
märkte att dessa rörliga små kroppar (svärmsporer)
ånyo utvecklade sig till säcktrådar och slöt nu
omvändt till, att det också gifves växter med
rörelseförmåga. Jemte säcktråden trifves på den våta
mullen i blomsterkrukorna den fina spiraltråden
(Spirulina tenerrima), hvars trådar blott äro en
tusendels linie tjocka, blekgröna och företeende
ungefär samma rörlighet som den förut nämnda
svängtråden.

Hafva händelsevis af kanarifågelns foder några
hampkorn fallit ned i blomsterkrukan, kunna vi
måhända anträffa det storfruktiga hufvudmöglet
(Cephalosporium macrocarpum), som slår sig ned
å skaften af större mögelarter (Mucedo), hvilka
trifvas å sådane korn. På sjelfva krukan finnas andra
mögelformer, såsom den araukarielika drufgrenen 
och skimmerhufvudet (Stilbum ostra cogenum). 
Den sednare är mycket liten,
geléartadt hvit samt har på hvart och ett af de fina
skaften ett klubbformigt stort hufvud med små hvita
fortplantningsceller. Mellan blomsterkrukorna
förekommer äfven i sjelfva fönstret den vackra
leddrufvan (Arthrobotrys superba), hvars 1/2 till 3
linier breda matta glänser silfverhvitt och består
af uppräta ledade trådar.

Det har ofta nog visat sig, att i dricksvatten bildar
sig ett grönt öfverdrag, som gör kärlets rengörning
nödvändig. Två arter vattentofsar (Hygrocrocis)
utgrena på glaset sina otydligt ledade, klara
och knappt synbara trådar. Hos den ena arten äro
de mycket greniga trådarne upprepadt gaffelformigt
delade; hos den andra (H. dendriformis) förgrena de sig
trådartadt och stå mest fyra korsvis. Vid spetsarne
utvidga de sig till oregelbundet hopade celler. Det
köttfärgade urklotet (Protococcus carneus) bildar
understundom i vattenflaskor rödaktigt slemmiga massor
af tunnhinniga, rundaktiga celler, hvilka icke stå
i något bestämdt formsammanhang med hvarandra. Hafva
blomsterbuketter stått längre tid i vaser, så visar
sig på ytan af det illaluktande vattnet en klar
hinna, bestående af mycket små klotrunda celler och
räknas såsom slemklot (Cryptococcus nebulosus)
till algerna.

Hvem har väl icke någon gång vid pennans doppning i
bläckhornet gjort ett obehagligt notdrag, bestående
af hvitgrå mögelmassor, som i hast föranledde till
en plump på papperet. I det svarta bläcket trifves
en vattentofs (Hygrocrocis atramenti), hvilken
till en början är löst tofsig, men sednare bildar
en af gaffellikt grenade trådar sammanfiltad hvit
hinna. De leder af hvilka dessa trådar bestå,
äro bukformigt uppsvällda och vanligen halfannan 
gång så långa som tjocka. I det röda bläcket
finnas tvänne vattentofsformer; den ena (Hygrocrocis
floccosa) är hvit, den andra (H. typhloderma)
olivfärgad. Förmodligen äro dessa vattentofsar
blott yngre former af vanlig mögelbildning och
tyckes hufvudsakligen draga sin näring ur bläckets
gummihalt.

Två af de vanligaste mögelarterna, hvilka
tyvärr alltför ofta slå sig ned på sockerhaltiga
saker och födoämnen, äro det vanliga brödmöglet
(Aspergillus glaucus) och det grågröna penselmöglet
(Penicillium glaucum). På ättika bildar den så
kallade ättikmodern (Ulvina aceti) en temligt fast
färglös hinna, sammansatt af små korniga celler,
och på hallonsaften uppstår ett likartadt öfverdrag
genom en köttfärgad, beslägtad bildning (Ulrina Rubi
Idaei). Möglande klister öfverdragas med glänsande
bruna mattor af slangbärarmöglet (Ascophora
Floræ), skämdt lim med en nära beslägtad art
(A. elegans), liksom med det svartsporiga slemmöglet
(Collarium nigrospermum), hvilket på en hvit botten
af trådflätor har svarta fortplantningsceller.

Äfven rummets väggar, äro ingalunda befriade från de
närgångna växternas angrepp. På nylimmade murar
uppträder kalk-spormöglet (Sporotrichum calcigenum)
och bildar der svarta fläckar och jemte detta
vägg-spormöglet (Sp. parietinum); synas på väggen
skönt bruna fläckar, så hafva vi att göra med
murtråden (Turola murorum), medan silfverhvita
kunna härröra från den redan omnämnda leddrufvan
(Arthrobotrys superba).

Äro väggarne tapetserade, så erbjuda papperet och
de på detsamma befintliga färger, äfvensom lim
och klister, under vilkor af fuktighet, återigen
andra svampformer plats. Det rosenröda kolfmöglet
(Aspergillus roseus) höjer här från ett fint
trådigt underlager sina späda fruktskaft, betäckta
med rosenröda sporer. Olivgröna uppträda deremot
de smörjiga småtufvorna af det nakna spormöglet
(Gymnosporium olivaceum). Det silfverfärgade
trådmöglet (Hypha argentea) öfverdrager icke sällan
fotsbredt fuktiga tapeter, i form af en trådig
hinna. Dess glänsande trådar äro delade i fina grenar
och utbreda sig från en medelpunkt strålformigt åt
alla sidor. Här och der förekommer kretspenselmöglet
(Penicillium olivaceum), som temligt tjocka,
cirkelrunda, smutsigt olivgröna högar om 2-4 liniers
diameter. Till och med gipsfigurer förskonas icke
alltid från denna växtverld i miniatyr. Det grågröna
kolfmöglet (Aspergillus glaucus) slår sig ned på dem
och utbildar sig till en särskild form (A. repens).

När rummen hållas torra, äro de skyddade mot många af 
nyssnämnda besvärliga gäster, men intet medel hjelper deremot 
för de mögelarter, hvilka med oss dela det dagliga
brödet. Det vanliga hufvudmöglet (Mucor
Mucedo) bildar i brödet grågröna urskogar, som
sednare blifva svarta. Till denna mögelart och det
vanliga brödmöglet (Aspergillus glaucus) sällar
sig understundom den bladsvamplika slangbäraren
(Ascophora agaricina), hvars vattenklara skaft
upptill utvidga sig som en hattsvamp. Som bruna,
sednare svarta blifvande fläckar uppträder på skämdt
bröd dverghufvudmöglet (Mucor pygmaeus) och som
tegelröda punkter en efter dess färg benämnd art af
samma slägte (Mucor lateritius).

Ost, isynnerhet schweitzer- och holländsk, hemsökes,
utom af de vanliga mögelsorterna, ytterligare af
ett par särskilda arter, ostbrandmöglet (Sepedorium
Caseorum) hvilket i början bildar hvita fläckar,
som efteråt blifva röda genom de mognande sporerna --
och ett hvitt korfmögel (Aspergillus dubius).

Ett vida rikare artantal är inhemskt på de åtskilliga
fruktslagen, isynnerhet då de börja ruttna, och
ett likaledes icke ringa antal tager botanistens
växtsamlingar i beslag, såvida dessa icke skyddas
mot fukt. Finnes i ett mindre propert rum smuts
af burfåglar, slå sig vissa mögelsorter ned derpå
(Cladosporium stercorarium; Stilbum erytrocephalum)
och på råttsmuts trifvas återigen andra (Mucor
murinus). Äfven fuktfläckar på kläder uppstå af
mögelsvampar, och nyligen har en lärd skrifvit en
hel bok om de mögelbildningar, hvilka uppträda på
sjelfva menniskokroppen samt der föranleda eller
åtfölja många sjukdomar.

Sålunda är den så kallade torsken hos barn blott
en svampart (Oidium albicans); och de elaka topparne
härröra likaledes från en sådan växt, Favussvampen,
(Achorion, Schönleinii).

Det är bekant, att de i rum vårdade silkesmaskarne
vissa år angripas af en svamp, den så kallade
muscardinen (Botrytis Bassiana) och dö deraf;
på samma sätt går det hvarje år för våra talrika
kammarflugor emot slutet af sommaren. I deras
inelfvor utvecklar sig likaledes ofta en svampart
(Empusa muscae); insekternas kropp uppsväller dervid
så starkt, att bukringarne drifvas långt ifrån
hvarandra och se hvitstrimmiga ut, och slutligen
dör den angripna flugan, i det hon vanligen med
utspärrade ben och fast insugen snabel blifver
sittande på väggen.

Af alla mögelbildningar och alger, som förefinnas
i boningsrummet, är blott en enda, hvars närvaro
sjelfva barnet önskar och för hvilken till och med
modern gifver ut penningar. Vi mena, jästen, som för
bakning är oundgänglig och erhålles vid brygd. Den
består af små cellblåsor, radade intill hvarandra
och hvilka vid tillräcklig värme hastigt öka sig i
sockerhaltiga vätskor. Hittills ansåg man den vanligen
som en särskild svamp- eller algform (Cryptococcus
Fermentum), men nyaste undersökningar göra sannolikt,
att den måhända blott är en genom omständigheterna
förändrad form af andra, vanliga mögelarter
(Ascophora Mucedo, Penicillium glaucum). Om detta
befinnes vara riktigt, så bekräftas vid betraktelsen
af den vilda floran i rummet den satsen, att ingenting
är så dåligt, att icke något godt kan uppstå deraf,
om det blott riktigt användes, och man kan då icke
så särdeles förarga sig öfver, att mögelsvamparne
vilja hjelpa till att förtära de kakor, vid hvilkas
tillredande de sjelfva spelade en så vigtig rol.

*



Utställningspalatset i Amsterdam.

Sedan London och Paris började de allmänna
utställningarnes nya aera, anslöto sig med berömvärd
ifver ett stort antal städer och länder till denna
civilisationen så mäktigt befordrande rörelse,
hvilken i afseende på konst- och industrialster
rycker nutidens folk med jättesteg framåt. Från
folk till folk, från provins till provins växte
strömningen oupphörligt, ja till och med sådane
stater, i hvilka näringarne och trafiken stå på
en jemförelsevis ännu låg ståndpunkt, följde det
uppmuntrande exemplet. Nyss var det Amsterdam, der
Holland framställde den ståndpunkt, som detta land
intager på konstens och industriens 
område. Huru starkt smaken för dylika
utställningar rotfäst sig, bevisas bäst af
den outtröttliga ifver, hvarmed konstnärer och
industri-idkare öfverallt omfatta de till dem
ställda uppfordringarne. Från den ena ändan af vår
verldsdel till den andra föra de sina arbeten till
sådane centralpunkter, och med rätta kan man säga,
att konst samt industri icke mera känna några
politiska gränser, utan ha förvärfvat sig full
verldsborgarerätt. Vi meddela för denna gång en
bild af utställningspalatset i Amsterdam, hvarmed
vi tro oss vinna våra läsares bifall.

*



Ett Söndagsäfventyr.

Jag har aldrig kunnat fördraga söndags-eftermiddagar
vid midsommarstiden. Ju herrligare solen sken, desto
kinkigare fann jag det vara att få slut på tiden
från middag till qväll. Det föreföll mig som om dessa
eftermiddagar ursprungligen hörde till Campagnan vid
Rom, öfver hvars oöfverskådliga yta den brännande
solhettan rufvade tungt och tryckande, eller att de
möjligen voro importerade från öknen Sahara eller
från de varmaste strecken under eqvatorn.

Jag har "utstått" mina sommar-söndagseftermiddagar i
åtskilliga länder, och de hade i sjelfva verket ett
olika skaplynne, men behagliga äro de emellertid
på intet enda ställe. I England är det som om
samum infunne sig, så snart söndagseftermiddagen
nalkas. Allt lif tyckes förtvina, dö bort, och man gör
klokast i att lägga sig och sofva. I Nordamerika har
man ingen annan utväg, än att studera de särskilda
regementena af kyrkgängare med deras grader af
tråkighet. I Tyskland måste man på nåd och onåd
öfverlemna sig åt orkestern i en eller annan publik
trädgård eller till bierhallerna, och i Frankrike
-- eller hvad som i flera hänseenden är detsamma
-- i Paris slipper man för bästa köpet genom att
ansluta sig till de långa tåg, hvilka under ofantliga
damm-moln röra sig utanför barriererna, för att njuta,
af småstads-kaféernas herrligheter.

Den förskräckligaste söndagseftermiddag i hela mitt lif 
tillbringade jag i Paris, och till den slöt sig en lika beskaffad natt,
hvars obetydligaste tilldragelser outplånligt äro inristade i mitt
minne. Ofta, isynnerhet om sommaren, drömmer jag om denna 
söndagseftermiddag och den förfärliga natten -- dock vill 
jag berätta, huru alltsammans gick till, öfvertygad
om, att bland många millioner menniskor, det knappt
lär finnas en enda, som upplefde något dylikt.

Jag hade uppehållit mig några veckor i Paris. Det var en
söndag i Juli månad och Paris tycktes den dagen
vara bestämdt att stekas. Himlen liknade en
glödgad kopparkula och all röken från hufvudstadens
tusentals skorstenar slog ned på gatorna, i förening
med dammet bildande en blandning, hvilken blott en
infödd parisares lungor kunde tåla vid att inandas. 

Redan på morgonen hade jag två gånger begagnat mig af
baden i Seinen; men hvem kan väl förfriska sig i varmt
vatten? På Champ de Mars bevistade jag en parad af
Pariser-garnisonen med fjäderbuskar, bajonetter,
kyrasser, röda benkläder och en janitscharmusik,
hvars jättestora trummor nästan gjorde mig 
döf. Bland alla dessa tusentals soldater och
icke-soldater var efter min tanke kejsar Napoleon
den afundsvärdaste, ty han satt
orörlig på sin häst och drog hvarken fram sin näsduk
eller lyftade på hatten, eller bytte om handskar, som de
flesta förnäma personer i hans svit.

Revyn var förbi, middagen och eftermiddagen började.
Då jag kom till min restauratör och vred om
dörrhandtaget af 
Utställningspalatset i Amsterdam.
silfver, föll det mig just in, att jag var hungrig, innan
jag hann fram till Champ de Mars, men deraf följde
ingalunda, att jag nu, efter fyra timmars förlopp,
hade mycket mer aptit. I matsalen luktade gas och
knappt kunde man hålla ut der för matlukt. Allting
i salen hade ett blått skimmer, till och med mina
bordsgrannar, och isynnerhet såg en fet och finrakad
gammal man, som satt alldeles framför mig, precist
ut, som vore han dragen upp ur en indigokyp. Man hade
nämligen satt upp anilinblå rullgardiner, men på båda
sidor inträngde solstrålarne likt lansspetsar i det
blå, qvafva rummet.

Det var mig omöjligt att öppna munnen, för att smaka
en bit af stengets-steken från Pyrenéerna eller andra
rariteter; jag väntade på deserten, på is -- is. Och då
isen (glacen) ändtligen kom, då mitt bordsällskap
tycktes vilja täfla med skälar och hvalrossar i
att sluka is, fick jag en tydlig förnimmelse af att
det var oundgängligt nödvändigt för mig att komma
ut i friska luften, hvarför jag förde handen till
bröstfickan, för att betala damen å kontoret, men --
jag hade glömt min annotationsbok hemma.

"Den herrn har visserligen setat vid bordet, men icke
tagit så mycket som en mun full på sin tallrik",
sade den indigofärgade: "Jag har just lust veta,
för hvad ni vill taga betalning?"

Damen neg, uppassaren erhöll ett femsousstycke,
som till all lycka för den friserade ynglingen
förvillat sig ned i min ficka, och jag stapplade ut
ur huset. Jag kan icke säga, att jag försporde någon
kroppslig smärta, men jag kände mig i högsta grad
lekamligt och andligt trött. Jag kunde icke längre
hålla mina tankar samlade, utan måste tillåta dem att
på egen hand fritt svärma omkring, såsom de vanligen
brukade göra kort förrän jag insomnade. Blott en enda
fullkomligt klar tanke beherrskade mig, nämligen den:
du måste så fort som möjligt gå hem.

Men min bostad å Rue de Rocher låg ännu mycket långt
från Rue d'Austerlitz, i hvars brännande atmosfer
jag vandrade. Den ena omnibusen och droskan efter
den andra rullade förbi mig, men jag vågade ej ropa
halt, ty ingen omnibus körde fram till min gata,
hvarföre jag måst stiga ur och betala, hvilket var
mig omöjligt; hvad en droska beträffar, kunde den
visserligen direkt hafva fört mig hem, men om dörren
nu vore stängd och min värdinna borta, huru skulle
jag då få min annotationsbok och mina penningar.

Jag erinrar mig fullkomligt, att dessa tankar, hvilka
under andra omständigheter mycket skulle förargat
mig, nu gledo lugnt och stilla förbi. Jag befann mig
vid invalidernas esplanad och kunde egentligen icke
tänka på annat, än de darrande solstrålarne. Nu
kom Invalidbryggan. Under densamma flöt Seinen,
lik glödande metall och inget svalkande luftdrag
tillkännagaf flodens närhet.

Nu kommo åter snörräta sträckor af hus och en
brännande het gata, men ändtligen uppnådde jag Champs
Elysées, hvars träd nyligen voro renspolade, ty man
dref sprutornas vattenstrålar ända upp i trädtopparne,
för att aflägsna dammet, som omgaf bladen likt en grå
kappa. Plötsligt kändes det, som om jag kommit ned
under ett vattenfall, en karl grep mig i armen och
frälste mig från att blifva öfverkörd, men jag tänkte
alldeles icke på att tacka honom.

"Månne du kan hålla dig vaken, tills du uppnår Rue
de Rocher", tänkte jag.

Ändtligen kom jag, förmodligen ovilkorligt, till
den öfvertygelsen, att jag behöfde hvila mig, ty jag
vände mina steg emot fontänen och trängde in mellan
buskarne, der jag fann en bänk.

Bänken var tom, men temligt het, ty den var öppen. Jag
satte mig beqvämt till ro, lade det ena benet öfver
det andra och öppnade ögonen mera än förut. Jag såg
några grupper af barn, ett par hundar, som sprungo
från den ena buskgruppen till den andra, en gammal
qvinna med en korg, ur hvilken en konjaksflaska stack
fram, en zouav med en gråtande tourainska samt några
halfvissnade blommor i en liten korg straxt framför
mig.

Detta anförer jag endast för att visa, huru
fullkomligt vid sans jag var, och medan jag gjorde
dessa iakttagelser, reflekterade jag: "tänk om
jag sofver? Det är ju icke omöjligt, att du sitter
i hörnet af en soffa hos restauratören och blott
drömmer, att du är här." Jag försporde samma känsla, som
när man söker röra sig i drömmen och icke kommer ur
fläcken.

Men min hand hvilade ju på käppknappen -- jag behöfde
blott göra ett försök med densamma. -- Bort med handen.

Det var mig omöjligt. Jag kände ingen smärta, men
hade ej heller någon rörelseförmåga; min hand förblef
liggande på käppen, som vore den fasttrollad, mina
fötter lydde också inga order, utan var det, som om
de lackerade stöflarne sutit på ett par träben. Då och
då hörde jag ett ringande för öronen och mina kindben
pressade sig knakande tillsammans, men barnen voro der
ännu och hundarne och konjaksmadamen, endast zouaven
var borta, oeh den unga tourainskan satt i gräset,
stirrande på ett litet springvatten.

Jag befann mig formligen som i ett förtrolladt
tillstånd. Huru skulle detta sluta, var det möjligen
en börjande slagfluss, som komme att göra ett slut
på mitt lif? -- Kunde jag då åtminstone icke ropa
eller tala? -- Jag försökte, men trots alla mina
ansträngningar var jag icke i stånd att frambringa
det ringaste ljud. Jag kunde gerna blifva sittande på
detta ställe och dö af hunger. I mitt logis skulle man
ej sakna mig, och om någon funne mig här, utan rörelse
och talförmåga, kunde man icke veta hvem jag var eller
hvar jag bodde, ty i saknad af min annotationsbok,
hade jag hvarken visitkort eller bref hos mig, kort
sagdt, icke en rad, tjenande till upplysning öfver
min person. -- Jag påminte mig en gång ha läst en
skildring: "Huru man dör i Paris." Mitt dödssätt, som
hvart ögonblick kunde inträda, var emellertid nytt,
men desto värre för mig, ty i händelse jag störtade
ned, skulle ingen läkare tro, att jag var vid full
sans, fastän jag saknade all rörelseförmåga. Nu kom
den fetaste af hundarne springande, förföljd af alla
de öfriga, styrde in under bänken och stötte till mina
ben, hvarpå jag stel och orörlig föll öfver åt ena
sidan, lik en pjerrot, som blifvit ihjäl-pryglad. Min
hatt och käpp föllo till marken, men sjelf förblef jag
orörlig. Nu kom den unga tourainskan bort till mig.

"O, stackars herre", sade hon, "res er ändtligen upp."

"Ja, men huru skall jag bära mig åt", tänkte jag.

"Der kommer en sergeant de ville."

"Gud vare lof", tänkte jag, "han skall strax skaffa
mig läkarehjelp."

Sergeanten såg mig i ansigtet, lyftade upp mitt hufvud
och lade handen på mitt bröst.

"Han lefver ännu", brummade han, "men finnes här ingen
läkare nära till hands, är det snart slut med honom."

En krets af menniskor samlade sig straxt omkring
mig. Min ställning på bänken tillät mig iakttaga allt
omkring mig lika tydligt, som om jag haft för ändamål
att afteckna det hela: fästet på sergeantens värja,
en gammal dams ofantliga snusdosa och en liten skefögd
pojke, som tycktes studera min fysionomi. Derpå kom
en omkring tjugofyraårig man, som var mycket röd i
ansigtet och viftade med en ofantlig näsduk.

"Gif plats ett ögonblick", sade han. "Låt mig se,
herr sergeant. -- Han är så död som Julius Cesar."

Han knackade omkring på mitt hufvud med kryckan af
sin käpp.

"Ihåligt -- blyaktigt -- utan resonans -- blodutgjutning
i hjernan -- död -- för bort honom."

"Med nöje."

Sergeanten förekom mig plötsligt som en fruktansvärd
person. Man lade mig i en portechaise af vidjor, drog
gardinerna för och snart hörde jag blott bärarnes
skridt. Men jag fortfor att vara orörlig. Man hade
böjt min venstra arm ett litet solgrand, fingrarne
vette uppåt, jag kunde se hvartenda veck i huden, men
att lägga ned armen -- det var omöjligt. Portechaisen
antog nu en lutande ställning, så att jag nästan
stod upprätt i densamma; jag kände en kall, fuktig
luftström och straxt derefter den motbjudande,
omisskänneliga lukten af lik -- hvart hade man väl fört
mig hän?

Man lyftade mig ur korgen och kastade mig något
omildt på ett bord. Jag befann mig på ett ställe,
som jag erinrade mig ha sett förut; -- der borta var
ett galler, här stodo långa bord, och på dessa bord
-- lågo lik. Jag befann mig i la Morgue, det ställe,
hvarest obekanta lik utställas. Några 
dagar förut hade jag stått på andra sidan gallret och
betraktat de döde samt de vid deras hufvud upphängda
klädesplagg.

Nu var jag sjelf en integrerande medlem af la Morgue's
stumma, förfärliga sällskap.

Man klädde af mig, hängde upp kläderna vid hufvudet,
lade händer och fötter tillrätta samt lemnade
mig. Hade jag bara kunnat röra ett finger, -- men nej,
jag var liksom fastspikad vid bordet. Nu kom den
korpulente mannen, som hade förklarat mig för död.

"Ah, der är han", sade han och stötte till mig med
käppen. "Honom får jag ha. Hvar är uppsyningsmannen? 
Se, Albert, här är mitt kort, fäst det med litet
lack på denna präktige pojkes panna."

Detta var en utsigt till frälsning. Droppade man
brinnande lack på min panna, skulle jag säkerligen
återfå min rörelseförmåga. Men uppsyningsmannen var
allt för maklig att göra sig detta besvär. Han lade
kortet på mitt bröst och aflägsnade sig.

En och annan nyfiken kom och gick, men vid gallret
var det tomt, ty den pestartade lukten förjagade alla
besök. Jag kunde visserligen icke resa mig, men dock
från sidan betrakta mina grannar. Till venster låg
en ung flicka, hvars sköna, lugna ansigte var vändt
emot mig; till höger en uppsvälld gammal person med
mörkblått ansigte -- säkert ett offer för vattnet eller
repet. -- Huru kom det sig då, att jag icke förlorade
medvetandet? Hvarföre hade jag icke förmåga att sänka
mina ögonlock, som ingen medlidsam själ tänkt på att
trycka till.

Den förskräckliga utställningslokalen
tillstängdes. Uppsyningsmannen vred om nyckeln i
låset, slog dörren igen, släckte gaslågorna, dref
förbi gallret, i det han tog sig en stor pris och --
liken voro allena. Det var som om rummet hade blifvit
mindre; det ostadiga skenet, hvilket inträngde från
gaslyktorna, tycktes uppfylla detsamma med förfärliga
fantomer -- själarne af de på parad liggande liken. "O,
mina käre i mitt fjerran hem", tänkte jag, "om j
vissten hvilket läger man beredt mig
här i Paris!" Och nu framträdde de för min inre
blick. Min mor såg jag fullkomligt tydligt, min
far hade ett allvarligt, mörkt utseende och min
förtrollande, lilla syster, som för länge sedan var
död, hoppade och sväfvade lik en lyktgubbe öfver mina
fötter ... Jag trodde att en eller annan skruf var
lös i mitt hufvud ... eller skulle jag verkligen
vara död.

Plötsligen kände jag en häftig, skärande smärta
i min ena stortå. Hvad för något -- har man redan
börjat dissekera mig ... Nu kom smärtan igen -- huru
förfärligt ... man skar och borrade omkring i min tå;
nu började det också i andra foten. Hvad kunde det
väl vara? Men i samma mån smärtan tilltog, kände jag
musklerna darra i mina ben och nu började jag fatta
hopp, att det åter kunde komma lif i min lekamen
... Plötsligt sprang någonting uppför kroppen och
några ögonblick derefter såg jag två ofantliga råttor
sitta på mitt bröst och liksom rådgöra med hvarandra;
derefter reste de sig på bakbenen och började äta af
mina läppar och kinder.

Det var, som hade ett elektriskt slag drifvit mig i
vädret. Med en sats stod jag upprätt på bordet. Jag
darrade af fasa, jag skrek, jag ropade, men var dock
salig i mitt inre, ty jag var frälst. Min stelkramp,
mitt kataleptiska anfall var förbi.

Jag ryckte ned mina kläder, tog dem på mig
och dundrade derefter så länge på dörren, tills
uppsyningsmannen vaknade och kom in. Jag föll honom om
halsen och förlorade medvetandet. Då jag åter vaknade
till sans, hade jag tillbringat resten af natten i
hans ländstol. Följande morgon blef jag frigifven,
efter att hafva erhållit en kopp godt kaffe och
uppgifvit mitt namn.

Madame Poiron emottog mig mycket onådigt och uppsade
mitt logis.

"Jag har städse haft solida hyresgäster", sade hon;
"hvem vet i hvad för gement sällskap ni tillbringat
denna natt?"

"Det är sannt", sade jag och körde till prefekturen,
för att låta visera mitt pass till hemorten.

*



De menskliga drifterna såsom föranledare till de tidigaste uppfinningarne.

(Forts. från sid. 339.)

Beklädnad. Behofvet af en sådan sammanhänger noga
med behofvet af en bostad. Å ena som å andra sidan är
det väderlekens omskiften, som på kroppen utöfva det
tvingande inflytandet att förse sig med skyddande
föremål. Menniskans hud är icke, såsom djurens,
annorlunda beskaffad under den kalla årstiden än
under den varma. Hon kommer naken till verlden, och
när frost eller regn inträffa, växer ingen tjock pels
på hennes kropp, utan måste hon tänka på medel att
genom konst skydda densamma.

Menniskan förskaffar sig kläder. Hos folkslag, hvilka
lefva i städse likartade varma länder, är beklädnaden
inget så tvingande behof; den utvecklar sig också här
mycket långsammare än hos invånarne i den kalla zonen,
men å andra sidan uppnår densamma hos polarfolken icke
den fullkomlighet, som i den tempererade zonen, enär
väderleksförhållandena derstädes icke äro underkastade
så snabbt inträdande förändringar.

De sydamerikanska skogsindianerna, puris, bokotuder
och koroader känna ingen beklädnad till skydd emot
vädret. Då missionärerna gåfvo dem skjortor, blygdes
de för att begagna sådane och buro dem i stället
sammanrullade under armen. Men i det stället öfvermåla
de hela kroppen och skydda sig genom färglagret emot
insekterna.

Det tyckes sålunda, som om öfvermålningen,
hvilken allestädes utöfvades af de rå folkslagen,
skulle föreställa det första och ursprungligaste
beklädnadssättet. Fåfänga å ena och blygsamhet
å andra sidan gjorde härefter så småningom sitt
inflytande gällande, om äfven blott i vissa grader
och riktningar, hvilka dock icke alltid sammanfalla
med de hos oss hysta åsigter.

Färger göra der menniskor, liksom hos oss kläder.

Öfvermålningen, hvilken till en början sträcker
sig öfver hela kroppen och hvars renovering utgör
en vigtig del af den dagliga sysselsättningen,
inskränker sig med den tilltagande betäckningen af
de bara kroppsdelarne och uppnår ändtligen sin
högsta utbildning i bemålningen af ansigtet, hvilket
till och med i våra högkultiverade tider förstått
att bibehålla sig som en väsentlig del af toiletten.

Ett dermed i viss mån likartadt beklädnadssätt
funno fransmännen i 17:de seklet i Brasilien,
nämligen fjäderbetäckningen. Tupinambos beströko
hela kroppen med gummi och beströdde den sedan
med en mängd röda dun. På samma sätt göra ännu de
kaliforniska indianerna, när de smycka sig till dans,
och encebellada-stammarne, som fastklibba lösa
bomullsfjun vid kroppen.

Vi vilja antaga, att det ursprungligaste
beklädnadsplagget i heta zonen varit förklädet, och
att det just begagnades af qvinnor, fastän åtskilliga
ogalanta resande icke aktat för rof att påstå, det den
till solstrålarnes afhållande tjenande pannbindeln
af många anses nödvändigare.

I oblidare trakter, såsom på Nya Seeland, ledde
kylan till uppfinningen af kappan eller manteln. Med
förklädet står gördeln i ett visst sammanhang, nyttjas
ofta som bär-rem och tillskäres för den skull här
och der något bredare.

Hos ovambos stötte Livingstone på en jemförelsevis
icke så ringa kultur; qvinnorna presenterade sig med
dubbla skört, hvaraf det ena betäckte frånsidan. Hela
kroppen var insmord med olja, och hvad man aldrig får
se hos sydamerikanska indianerna eller nyseeländarne
iakttogs här, nämligen att en stor omsorg var nedlagd
på håret. Medelst feta saker och snodda växtfibrer
var detta inveckladt i långa, öfver ryggen nedhängande
piskor.

Med dessa enkla medel åtnöja sig invånarne i heta
luftstreck, men det vore mera än vågadt, att från
beklädnadens lätthet eller totala frånvaro i den varma
zonen, sluta till brist på hyfsning öfverhufvud.

Eskimåerna, hvilka till sin bildningsgrad icke
höja sig öfver Afrikas nästan nakna negerstammar,
bära fullständig beklädnad, hvilken de veta att
konstmässigt förfärdiga af renens och skälens hud,
tarmar och senor. Derjemte förstå de att afdraga huden 
på fåglar och bearbeta skinnet, med qvarsittande fjun,
till varma plagg. Klädedrägten hos karlar och qvinnor
är nästan alldeles densamma, endast att de sednare
på ryggen tillfoga ett slags påse för transporten af
sina barn, hvarmed de förra icke befatta sig. Drägten
består af benkläder, strumpor, skor, rockar samt
öfverplagg; till och med handskar samt en egendomlig
hufvudbonad fattas icke, så att hvarje del af kroppen
har sin särskilda klädespersedel.

För att skydda sig emot vattnets inträngande,
begagna polarfolken derjemte en öfverbeklädnad,
som förfärdigas af hvalfiskens eller andra stora
sjödjurs blåsor och tarmar.

Vigtiga persedlar äro isynnerhet hos de kringvandrande
folken skoplaggen, hvilka, allt efter markens
beskaffenhet, erhålla en skiljaktig form. De hafva
sitt ursprung från ett läderstycke, en bark- eller
träskifva, hvilka som sulor bindas under foten,
till skydd emot skarpkantiga stenar m. m. och denna
form har, jemte sockarne samt de stöfvelartade
kläderna, tydligen bibehållit sig i sandalerna,
hvilka nu finnas så vidt utbredda. Eskimåerna
och de nordamerikanska indianerna förfärdiga sig,
för att hastigare fortskaffa sig på den lösa snön,
breda snöskidor af tunnt, lätt rör eller fiskben,
mellan hvilka de anbringa ett flätverk af hår eller
säf. Dessa snöskidor ha en temmelig storlek; de göras
från 4 till 6 fots längd och 1 1/2 till 2 fots bredd, på
det att kroppen icke måtte sjunka ned i den löskorniga
snön.

Beklädnadens omfång eller mångfald är sålunda icke
någon måttstock på kulturen, men å andra sidan utgör
den större eller mindre konstfärdighet, hvilken
gifver sig tillkänna i klädernas förfärdigande, en
verklig sådan. Hudarne af de dödade djuren visade
sig först lämpliga till begagnande, och i sjelfva
verket finna vi att, sedan större eller mindre
förberedande åtgärder med skinnen ägt rum, mantlar
och skört hos de rå folkslagen blefvo tillskurna
af detta material. Om också icke enligt vår åsigt,
så förstå dock eskimåerna och pescheräerna ett slags
garfning, och läderberedningen hos de nordamerikanske
indianerna samt den tempererade zonens nomader kan
kallas en nästan fulländad.

Fiberämnena förenas med hvarandra genom knyppling och
flätning. Först sno vildarne trådarne tillsammans och
låta dem radvis hänga ned bredvid hvarandra. Derefter
inknytas tvärtrådar, och på det sättet är första
steget till väfnad uttaget.

Det är isynnerhet herdefolken, hvilka genom
afkastningen af sina hjordar ha tillräckligt
råmaterial, som sysselsätta sig med fullkomnandet af
väfnader. Kalmuckerna arbeta filtar till sina täcken
och tältbetäckningar under vintermånaderna på följande
sätt: de taga ett gammalt täcke af samma storlek, som
det nya skall hafva, breda ut och betäcka detsamma vid
pass en fot högt med hvit fårull. Skall det nya täcket
utsiras med brokiga prydnader, så lägges mönstret i
kulörd ull derpå. Ullen, som på förhand 
blifvit väl klappad och renad, öfvergjutes
nu med kokhett vatten, hoprullas derpå jemte den
gamla filten försigtigt och fast, samt ombindes med
hårstreck. Så många personer, som behöfvas efter den
hoprullade filtens längd, sätta sig omvexlande i två
rader på hälarne och kasta rullen, hvar i sin ordning,
till hvarandra, från knäet på marken och återigen
från marken upp på knäet. Dermed arbeta isynnerhet
qvinnorna, emellertid hjelpa karlarne äfven till,
och grannar samt vänner deltaga också deri. Sedan
det tunga arbetet pågått ungefär en timma, är ullen
tillräckligt filtad, och möjligen förekommande fel
upphjelpas sedermera.

Färgning och anbringande af mönster är ett mycket
gammalt bruk. Den förra tyckes i början hafva varit
yttring af en viss renlighetskänsla, åtminstone
gifva de nordamerikanska indianerna sina pelsar och
läderdrägter, när de genom fortsatt bruk förlorat
den ursprungliga färgen, en röd anstrykning.

För att framställa större föremål, t. ex. ett tälttak
af ett enda sammanhängande stycke, är det nödvändigt
att genom hopsyning förena flera mindre. En vidare
tillämpning af denna färdighet, hvilken vi redan se
utöfvas af indianer och polarnomader, leder till
beklädnadskonsten, som består i tillskärning och
afpassning samt isynnerhet utvecklar sig der, hvarest
kläderna visserligen skola skydda, men på samma gång
icke hindra en lätt och hastig rörelse. Med hvilken
konstnärlighet de nordamerikanska jägarstammarne
tillverka sina mocassiner, är bekant. Grönländarne
slipa skälben till sylar eller betjena sig af starka
fiskben som nålar, med hvilka sedan den af ren- och
skälsenor tillverkade tråden lätt och behändigt låter
föra sig genom de stuckna hålen.

Ofta användas brokiga trådar, antingen af i åtskilliga
färger förekommande växtfibrer eller färgade
animaliska ämnen, hår, fjädrar eller piggar, och
lifligt afstickande mönster anbringas till utsirande
af drägterna. De brokiga fågelfjädrarne lemna så
väl till prydnader som hela plagg ett utomordentligt
passande material. Kalifornierna upprada fjädrarne
tätt bredvid hvarandra, på snören och så att de
särskilda färgerna bilda mönster samt hopfästa sedan
flera dylika band, hvarigenom ett slags  fjäderpels 
uppstår, hvilken på båda sidor har samma utseende.

Äfven abiponerna, en stam pampas-indianer, förarbeta 
fågelfjädrar till ganska nätta pelsmosaiker, liksom de
äfven utan egentlig garfning veta att aptera skinnen,
trots våra bundtmakare. De hopsy pelsstyckena på ett
så fullkomligt sätt, att till och med det skarpaste
öga icke förmår upptäcka någon fog. Derjemte hafva de
inrättat väfstolar af några vassrör och trästickor,
som lätt kunna sammanläggas och på hästryggen vidare
transporteras, medelst hvilka de förfärdiga allehanda
strimmiga och brokiga tyger af sjelfspunna, ganska
fina ylletrådar. (Forts.)

*



Husmamsellens Dotter.

Det var ett ståtligt, adligt gods, det vackra
Holmsätra, der det låg vid stranden af en leende
insjö, kransad af lummiga bokskogar. Den hvitrappade,
höga manbyggnaden med sina flyglar, liknade en
vacker midsommarsbrud, som med blygt behag låter den
lätta slöjan falla på ömse sidor om den högburna
pannan. Blommande rosenbuskar smögo sig intill
klädningsfållen och förlänade ett vårfriskt behag
åt den sköna taflan. Artister, som reste den vägen,
underläto aldrig att afteckna den, och hvad ägaren
sjelf -- grefve Armsköld -- beträffade, tyckte han att
här var honom godt att vara och lyckligtvis tyckte
hela hans familj detsamma.

Make åt dottern till en af landets ädlaste och äldsta
familjer, samt fader till en femtonårig, skön dotter
och tvänne hoppfulla söner, tycktes det också, som
om grefven hade giltiga skäl för sin belåtenhet.

Det var ett gästfritt hus, det vackra Holmsätra, och
grefvens sjelfva mönstret för ett artigt värdfolk.

Allting bar prägeln af den behagligaste ordning,
och hvad särskilt den grefliga taffeln beträffade,
hade den ett så luculliskt rykte, att all täflan i
den vägen ansågs af nästgränsande gods såsom fåfäng
möda.

Om nu äfven herrar artister äro så estetiska, att de
till fullo nöjas med ett herresätes endast ytliga
behag; om de mätta sina blickar med dess sköna,
arkitektoniska former, dess herrliga trädgrupper och
glittrande sjöar, så måste man dock både medgifva
och förstå, att husets umgängesvänner äro något mer
materialistiska af sig och kanske ofta nog för doftet
från en superfin anrättning förgäta doftet från
de tysta, lummiga skogarne, och att de någon gång
egna mera uppmärksamhet åt en krokans beundransvärda
sammansättning, än åt stilen i den byggnad de gästa,
och som för öfrigt står der alldeles likadan som den
alltid stått, långt sedan krokanens konstnärligt
hopsatta former lemnat rum för nya, ännu mer
beundransvärda varieteter ....

Mamsell Erika Weimer, det grefliga parets
hushållerska, beundrades också -- och detta
välförtjent -- för sin märkvärdiga talang, förhöjd
genom en blygsamhet, som, efter hvad man påstår,
är en bland de finare kryddor, hvilka ej alltid stå
husmamseller till buds, de der i sitt departement, med
slefven till spira, ofta föra en strängare regering
än mången, suverän furste på sin tron.

Så ej med mamsell Erika; hennes slef var -- förstås
i figurlig bemärkelse -- omlindad med blommor, och
pigorna lydde icke desto mindre hennes minsta vink.
Grefvinnan Armsköld gjorde henne äfven full rättvisa
och förklarade för sina bekanta, att mamsell Weimer
var i sitt slag en äkta perla, hvars make troligen
ej stod att finna inom hela Sveriges landamären.

Dessa mamsell Weimers stora företräden gjorde äfven,
att grefvinnan icke allenast tillät henne hafva
sin dotter hos sig (mamsell Weimer hade verkligen
en sådan) -- utan äfven lät uppfostra denna flicka
tillsammans med sin egen dotter, fröken Emerence,
hvars dagliga sällskap och leksyster således Edla
Weimer blef.

Dock förstås af sig sjelft, att detta endast var
fallet i djupaste hvardagslag: så snart någon
främmande anlände, syntes aldrig Edla tillsammans
med fröken Emerence och hade aldrig gjort det
under alla de tio åren, hon med sin mor vistats på
Holmsätra, en finkänslighet af mamsell Weimer, för
hvilken grefvinnan Armsköld tyst höll henne räkning
och hvilken ännu ytterligare befästade det goda
förhållandet emellan matmodern och tjenarinnan.

Edla Weimer var nyss fylld sexton år, och efter
slutad konfirmation märktes tydligt hos den fordom
så glada och lifliga flickan en stor förändring. Hon
blef stilla och tankfull, och det var endast sällan
hon numera sällskapade med fröken Emerence. 

Äldste sonen i huset, en rask, liflig yngling om 19 år och
Edlas "barndomsriddare", märkte med bekymmer denna
förändring. Äfven han började bli fundersam.

Hvilken yngling har ej erfarit dessa ungdomsljufva
förhoppningar, som nu intogo grefve Axel? Alla hafva
de tyckt sig känna inom sig en kraft, stor nog att
besegra hvarje hinder; alla hafva de i inbillningen
-- för sin framtida lycka endast behöft de tvänne
nödvändiga tingen: "en koja och ett hjerta"; alla
hafva de i sin kärleks första föremål sett det enda
och för detta enda föremål vilja de kämpa mot en
verld; alla hafva de på fullt allvar beslutat dö,
i händelse de ej uppnå sitt mål -- och slutligen :
alla hafva de lefvat och befunnit sig ganska väl,
oaktadt både koja och hjerta begrafvits i tidens
föränderliga, allt uppslukande vågor ....

Blott några hafva vid mognare år med ljuft vemod
erinrat sig sin vårdröm och vårdat den som ett kärt
minne; men flertalet le med verldsvishet åt svärmeriet
om en koja och ett hjerta och kunna ej begripa, att
de nånsin varit så oförståndiga; de anse det hela
såsom en lyckligt öfverstånden barnsjukdom och egna
numera sina kärleksfullaste blickar åt en väl fylld
plånbok -- -- tiderna förändras!

Det var en skön vårdag. De unga björkarne doftade
i parken, himlen var högblå och alla små fåglar
jublade. Genom rymden ljöd högtidligt sabbatsklockan
från den närbelägna landskyrkan. Allt i naturen
andades glädje och frid. Men på bänken i den svala
grottan satt "lilla Edla" och stödde sin runda arm
emot bordets marmorskifva. Hennes ansigte var blekt
och bland kindens liljor föll en tår. Då ljödo i
närheten manliga steg. Det var unga grefve Axel, som
sett Edla gå in i grottan, och som der önskade för
henne yppa sitt hjerta.

Han gjorde så äfven och detta med full uppriktighet
och med en glöd, som från Edlas oskuldsfulla läppar
framlockade berättelsen om hennes genkärlek. Men
Edlas natur var dock icke så sangvinisk som unga
grefvens. Hon meddelade honom under tårar sin
fruktan, att hans föräldrar aldrig skulle tillåta
denna förbindelse.

"De äro så goda", tröstade henne Axel, "och vilja
endast sina barns lycka, och om de hafva någon
bördsfördom, skall vår kärlek och vår ihärdighet
besegra dem."

"Men jag äger ju ej ens ett borgerligt namn", snyftade
Edla, "jag är ett ogräs, hvilket hvem som helst anser
sig äga rätt att förtrampa."

"Du, ett ogräs!" utropade Axel, "det var en dålig
liknelse, min Edla, du är tvärtom lik den blyga,
doftande violen, som blomstervännen så gerna uppsöker,
under det att solrosen får stå qvar i sin stela prakt
-- och hvad namn beträffar -- så skall en gång mitt
utplåna hvarje skugga."

I det den unge grefven yttrade detta, kastade han
med så stolt rörelse hufvudet tillbaka, att Edla
dunkelt tyckte sig känna, det äfven inom honom detta
bördshögmod fanns, hvilket han hos föräldrarne ämnade
bekämpa.

Men snart glömde den unga flickan, för grefve Axels
varma kyssar och hjertliga ord, hvarje bekymmer
för framtiden, och de båda unga njöto några stunder
sällhet, så ren och oblandad, att menniskan endast
en gång i sitt lif njuter den sådan.

Då de slutligen åtskiljdes, öfverenskoms att deras
förbindelse skulle blifva en hemlighet tills unga
grefven tagit sin löjtnantsexamen. Derpå drog Axel
af sitt finger en enkel ring med en äkta perla
i och gaf den åt Edla såsom ett förebud till den
släta guldringen, och Edla afklippte en af sina
ljusa lockar, hvilken unga grefven förvarade i den
medaljong, som inneslöt hans moders bild. Och så var
denna förbindelse bekräftad.

Men tätt vid grottans ingång stod en marmorblek
qvinna och höll handen emot det ångestfullt klappande
hjertat.

Denna qvinna var Edla Weimers mor.

*

En månad eller par efter denna lilla episod voro
några intima själsfränder samlade hos husmamsellen
på stora Ahlby, en herregård i närheten af Holmsätra.

"Nå, kära hjertans Regina du", började en af gästerna,
i det hon med synbar saknad nedsatte den tömda
kaffekoppen, "det här var då en "ärgriabble schosangs", 
som min grefvinna brukar säga. Gud vare lof att
här finnas badorter till i verlden för de förnäma
krämporna, annars kunde en fattig stackare aldrig
komma i tillfälle att draga andan."

"Du sa' ett ord, Margreta. Också känner jag mig till
mods som en fågel, nyss utflugen ur buren, och så
förmodar jag det är med er också.

Alla mamsellerna skyndade att bedyra sin likhet med
luftens bevingade varelser.

"Ja", utbrast en af dem, "gifve nu Gud, att min
friherrinna måtte få en måg på sin resa, för ni må
veta, mina vänner, att häri består egentligen hennes
onda. Men det skall väl stå hårdt, ty fröken Jaquette
har lika många odygder som fräknar och dessutom
tretio år på nacken. Inte ville jag ha henne, om jag
vore karl, så mycke vet jag. Hvad skulle jag med en
menniska som, om hon skulle dö för'et, inte kan vispa
så mycke som en ärlig altrasjonskrem en gång. Tvi
vale, tocken uppfostran!"

"Ja, det säger jag amen till", instämde en annan
mamsell. Våra tre fröknar kunna aldrig skapadt grand,
inte så mycke som spela en ärlig vals. Jag ville
de skulle höra min systerdotter Lina, som bara är
tretton år, hur hon spelar både valsar och polkettan
och en stridsmarsch, der man för Gud, mitt herrskap,
hör både kulor och trumpeter och sablar som korsa
hvarandra. Ja, det är musik, det. Men fröknarne di
pinglar med någonting som di kallar "senater", ett
otyg som hvarken är början eller slut på, och som
låter som när jag hackar persilja och så läser di
böcker på ett språk som di kallar för orginalspråket;
jo det var något att tala om; ett fattigt språk,
och Lina, min systerdotter, läser tre språk och har
börjat lite med Taljenskan, för se hon har ett hufvud
som en professor, säger pensjonsmamsellen. Men se,
gåfvorna ä' olika.

"Nå, men mina vänner", började värdinnan, "ha ni hört
nyheten från Holmsätra?"

"Nej, hvad då, hvad då?" frågade alla mamsellerna på
det högsta intresserade. "Söta Regina, för all del
tala om hvad det är!"

"Mamsell Regina gjorde en väl beräknad paus; derefter
utbrast hon med en röst, minst tre toner lägre än
den vanliga: Mamsell Erika skall lemna grefvinnan
Armsköld.

Nyheten hade den märkvärdiga verkan att för en half
sekund förstumma alla damernas tungor.

"Nå, du mildaste Melander", utbrast slutligen den
äldsta af dem, "jag tror jag dånar i mina skor!"

"Är det möjligt?" utropade alla de öfriga.

"Det är säkert", afgjorde värdinnan. "Kammarjungfrun
här har hört det af sin fästman, som är son till
trädgårdsmästaren på Holmsätra. Orsaken lär vara
den, att hennes mamsell dotter, skön Edla, gått och
förgapat sig i unga grefven, och hur högt grefvinnan
sätter sin nya Cajsa Warg, vill hon ändå inte ha
någon mischaljangs i slägten, ifall annars unga
grefven velat vara hederligare mot Edla, än dennas
far varit mot hennes mor."


"Men hur är det egentligen med den affären -- jag
menar mamsell Weimers historia -- har den någonsin
blifvit till fullo utredd?"

"Åh, söta du, hela verlden vet ju att skön Edla
är af förnäm härkomst. Det var en grefve C-hjelm
eller P-hjelm, eller hvad det var för en hjelm, som
i nåder blickade ned på hennes nåds kammarjungfru,
och så blef jungfrun jagad från godset, men högmodet
kunde ingen jaga ur henne, och än i dag tycker hon sig
för god att umgås med sina gelikar, men det vet jag,
att jag har haft mer förargelse för den menniskan,
än hon är värd -- än är det den såsen och än den kremen
som förekommit på Holmsätra och hvartill maken aldrig
funnits, jag tror se'n verldens skapelse, åtminstone
tycks min friherrinna förmoda detta. -- Nej, må hon
resa, den makalösa Erika, så långt vägen räcker,
inte skall jag önska henne tillbaka."

"Inte jag heller", ropade alla mamsellerna med en mun.

Sedan sällskapets första förtjusning öfver mamsell
Erikas ofärd något satt sig, utbroderades än
ytterligare hennes historia och innan det värda
sällskapet åtskildes om aftonen, var deras farliga
medtäflarinna i figurlig mening uppäten.

Detta var ändå en ljuf hämnd!

*

Några veckor efter denna afton återfinna vi mamsell
Erika och Edla i en liten stad, långt bort belägen
från det gods, der de i så många år ägt hem och skydd.

Mamsell Weimers annars så milda ansigte visade nu
spår af en häftig sinnesrörelse och orolig gick hon
af och an på golfvet.

Smekande nalkades henne Edla och sade: "var ej
ledsen goda mamma, och fäst ej så mycken vigt vid
ett ovärdigt bemötande af en person, som du i ditt
hjerta ej bör kunna högakta."

"Åh", utropade modren smärtfullt, "verlden har
rättighet att förolämpa mig, ty jag har brutit emot
dess lagar, men du, arma, oskyldiga barn, hvad har du
gjort, att de skola utstöta dig? -- Detta är mig ett
straff, svårare än hvarje annat, och jag börjar nästan
tro jag ej gjorde rätt, då jag, gifvande vika för
modershjertats ömhet, erkände dig för mitt barn -- jag
borde lemnat dig långt, långt ifrån mig i främmande
händer, som ej haft reda på din härkomst och der du
kanske blifvit ansedd för äkta -- o, min Gud, min Gud",
utbrast den arma modern, höjande blicken emot himlen,
"de våga säga, de hjertlösa menniskorna, att du icke
är äkta, och dock är du barn af en kärlek, så hög,
så försakande, så varm, att verlden ej har aning om
en sådan -- o, mitt barn, mitt älskade barn! måtte
du aldrig få erfara de qval, jag i så rikt mått lärt
känna!

Mor och dotter höllo hvarandra hårdt omfamnade och
deras tårar blandades.

Saken var den, att, sedan mamsell Weimer upptäckt
de ungas kärlek och för att skydda sitt barn och på
samma gång visa sitt husbondfolk den sista och största
tjensten, aflägsnat sig från detsamma med sin unga
dotter, hade hon vändt sig till åtskilliga af sina
ungdomsvänner för att i deras ansedda hus skaffa en
plats åt sin Edla, såsom lärarinna för mindre barn,
men från hvarje ställe hade hon fått mer eller mindre
ogrannlaga, alltid afgående, svar:

En hade rent ut förklarat, att alldenstund hon högre
än allt annat skattade ett moraliskt uppförande,
kunde hon ej i sitt hus emottaga en ung flicka, som
måste -- för att uppfylla sin pligt som lärarinna --
öfver sin mor och sina tidigare förhållanden iakttaga
en tystnad, som i lindrigaste fall skulle väcka
misstankar etc. etc.

En annan beklagade sin oförmåga att vara sin fordna
ungdomsvän till tjenst, emedan hon just helt nyligen
fått i sin familj såsom lärarinna, en i alla afseenden
oklanderlig person, "hvars aktade föräldrar vore en
borgen för hennes eget uppförande". För öfrigt vore
hon öfvertygad, att mamsell Edlas kunskaper och sätt
voro sådana, att en annan familj, som vore i behof
af hennes tjenster, säkert skulle skatta sig lycklig,
med mera.

Sist hade mamsell Weimer vändt sig till den af hennes
ungdomsvänner, med hvilken hon före Edlas födelse varit mest
tillsamman, och som nu bodde i samma stad der de båda
fruntimren slagit sig ned, samt hade stort anseende
för välgörenhet och andra kristliga dygder.

Åt den trötta, förkrossade bedjerskan, som
stannat vid dörren, erbjöds icke ens en stol och
den förnäma värdinnan, upptagen af ett par lika
förnäma, filantropiska damer, som tillsammans med
henne skulle ut på välgörenhetsbesök, affärdade
ungdomsvännen helt kyligt, sägande att hon gjort
till sin pligt att i främsta rummet hjelpa så
många hederliga behöfvande, hon kunde påträffa
och skaffa dem tjenst, samt att hon för närvarande
alls icke visste någon plats "åt en sådan flicka som
Edla", dock lofvade hon huldrikt att, om någon plats
framdeles skulle yppa sig, ha Edla i benägen åtanka.

Det var efter detta besök, mamsell Weimers
förhoppningar om en lyckligare framtid för hennes
dotter, fingo den sista stöten.

Det var också efter detta besök hon föll i en
flera veckors långvarig nervsjukdom, som uttömde
deras små resurser och lät Edla genomgå den andra
pröfningsklassen i lifvets skola; men försynen vakade
öfver de båda enslingarne och sände dem en vän, hvars
deltagande och bistånd räddade dem från undergång.

Denna vän var den menmskoälskande läkaren, som
tillkallades för att egna modern sin vård, och som,
intagen af den undergifvenhet, den själsstorhet,
som utmärkte dottern, visade henne en faders ömhet.

Med namnlös fröjd helsade Edla den dag, på hvilken den
älskade modern åter kunde njuta af dessa välsignade
skatter, luft och solljus, aldrig nog värderade och
aldrig så, som när man tänkt sig möjligheten att icke
mer återse dem.

På den lilla trädgårdsbänken, omgifna af doftande
rosor och praktfull grönska, suto nu mor och dotter,
lyckliga att ännu äga hvarandra och tacksamma öfver
att den hårda pröfningen, likt ett mörkt moln, dragit
dem förbi.

Då öppnades trädgårdsgrinden och brefdragaren lemnade
åt Edla ett bref, vid hvars åsyn de skäraste rosor
spridde sig öfver hennes kind.

Då brefdragaren lemnat dem, såg Edla med en bedjande
blick in i moderns öga.

"Min Edla, mitt älskade barn", hviskade denna,
"du tror ju att jag älskar dig, så högt som en mor
kan älska sin dotter."

"Om jag tror det!" och Edla kysste vördnadsfullt den
tärda hand, som omslöt hennes egen.

"Och du är äfven öfvertygad om, att du älskar grefve
Axel så högt som en qvinna kan älska?"

"O ja, min mor, det vet jag att jag gör."

"Vet du också hvilket prof som för den verkliga
kärleken är det högsta."

Edla såg oroligt frågande på sin mor.

"Det är", yttrade denna högtidligt, "att kunna för
den älskade försaka allt, till och med hans ägande,
om du dermed i en framtid, märk väl, min dotter,
i en framtid kan bereda hans lycka."

Edla böjde tyst sitt hufvud och hviskade derefter
sakta: "jag tror äfven att jag skulle kunna detta."

"Då är din kärlek ren och då är äfven det ögonblick
inne, då du har rättighet höra din mors sorgliga
historia. Jag har inväntat detta ögonblick och jag
skall begagna det. Du kan lära deraf, min dotter,
huru en qvinna handlar, då hon är mäktig af en djup
och varm känsla."

"Men är du ej ännu för svag, min mor?"

"Nej, min Edla, jag känner mig stark och jag ber att
du hör och behjertar mina ord:

Jag stod vid aderton år ensam i verlden. Min
uppfostran var vårdslösad, ty först de båda sista
åren, då min far fick sitt pastorat, hade han haft
råd att hålla mig i en större skola, der jag gjorde
bekantskap med de ungdomsvänner, jag nu för din skull
förgäfves anlitat. -- Men tvänne års studier, utan
föregående underbyggnad, är, som du sjelf kan finna,
alldeles otillräckliga för att med godt samvete kunna
ge sig ut i verlden som lärarinna och att öka de
odugligas antal, dertill var jag för rättskaffens.
Min mor, som dog då jag var fjorton år, hade först
och sist förelagt mig att vid mitt inträde i verlden
vara sann och jag ville vara det. Jag kände dessutom
en stor böjelse för 
husliga sysselsättningar och önskade få en plats, för
att öfva mig i dessa.

Genom en aflägsen slägtinges försorg blef jag
rekommenderad hos en grefvinna Örnhjelm, som önskade
en ung flicka i sitt hus, för att hålla henne sällskap
och vara hennes lektris då hon var ensam, och som
dessutom ville åtaga sig bestyret med hennes toalett
och andra smärre åligganden.

Jag hade funnit ett godt hem der och kände mig
lycklig. Grefvinnan var nästan som en mor för mig
och min tillgifvenhet för henne utan gränser. Äfven
grefven bemötte mig vänligt och var för öfrigt i sitt
hus och af alla som kände honom högt värderad.

Som sagdt: jag var lycklig och hyste ingen högre
önskan, än att vara min herrskarinna till nöjes.

Då hemkom första sommaren, från mötet, deras ende son,
löjtnant Henning Örnhjelm, en helgjuten bild af manlig
skönhet och älskvärdhet, sina föräldrars glädje och
stolthet.

Hvad skall jag säga dig, min dotter! Vi voro unga
båda, sköna båda och -- älskade båda för första
gången. Jag var oerfaren i lifvet -- han intalade mig,
hvad jag äfven vet att han då sjelf trodde, att en
äktenskaplig förbindelse oss emellan ingalunda vore
en omöjlighet.  Han vädjade till mig sjelf huruvida
icke hans föräldrar varit emot mig helt annorlunda
än vanligtvis husbondefolk äro mot dem de anse för
tjenare. Jag måste medgifva det. Med ett ord, jag
var lycklig i min kärlek och mitt hopp och tackade,
så varmt jag förmådde, Gud för denna lycka. 

Så förgick sommaren och det var beslutadt oss emellan,
att Henning nästa sommar skulle meddela sina föräldrar
vår förbindelse.

Nästa sommar kom och med den Henning, mer skön, mer
öm än någonsin. Men vår lycka fick denna gång ej vara
så ostörd, som förra sommaren, ty grefvens bror, en
hög diplomat, anlände med sin hustru och unga dotter
för att tillbringa sommaren hos sina slägtingar.

Löjtnant Hennings kusin, fröken Aurora, var skön som
en vårdag, älsklig som en af gracerna och dertill en
fulländad verldsdam. Med oro tyckte jag mig finna
att de gamles plan var en förbindelse mellan de båda
unga.

Jag yttrade ingenting derom till Henning, men jag
blef mer tyst, än förr, och han öfverraskade mig ofta
under tårar.

Så kom den dag, då han ämnat anhålla om min hand hos
sina föräldrar.

Efter ett långt och ömt samtal med mig, begaf sig
Henning upp till sina föräldrar en morgon, tidigt,
innan ännu frukosten var serverad.

Min oro tillät mig icke att afvakta hans
återkomst. Jag smög mig ljudlöst in i ett litet
kabinett, beläget intill det rum, der detta för mig
så vigtiga ämne afhandlades och blef således vittne
till hvarje ord.

Jag hörde der, min dotter, huru din far yppade sin
kärlek för mig och sitt beslut att upphöja mig till
sin maka, jag hörde huru han varmt bönföll om sina
föräldrars tillåtelse och välsignelse, hörde huru
han förklarade, att han endast med mig kunde blifva
lycklig -- jag hörde detta och mitt hjerta svällde
af glädje och tacksamhet.

Men, mitt barn, jag hörde också sedan de båda gamles
ovilja öfver detta af dem aldrig anade förslag, hörde
huru de med tårar och böner sökte ändra min älskades
beslut; jag hörde huru gamle grefven, efter sitt
begrepp om ära, förklarade att hittills ännu aldrig
ett "vattenskott" uppspirat på deras stamträd och att
det heller aldrig med hans medgifvande skulle göra
det; jag hörde den lysande framtid han förespeglade
sin son, om denne förmälde sig med fröken Aurora,
hvars far genom sitt anseende öppnade mågen en väg
till rikets högre värdigheter, der denne genom sina
insigter kunde och borde gagna sitt fädernesland,
i stället att nu, bländad af en snart öfvergående
villa, för denna offra allt, slägt, vänner, anseende
och framtid samt begrafva sig i någon obemärkt vrå
af landet, begabbad och förbisedd af kamrater och
förmän. Jag hörde allt detta, min Edla, och jag
hörde äfven att din far -- efter en stunds tystnad,
som föreföll mig årslång -- fogligt yttrade: möjligtvis
kan ni hafva rätt i åtskilligt af hvad ni sagt, min
far, och det gör mig ondt att nödgas bedröfva er,
men jag älskar dock alltid och endast
Erika och äfven om jag icke gjorde det, fordrar min
heder -- och hennes -- att hon blir min maka, och hon
måste bli det. 

Då, mitt barn, for genom min själ
en känsla af kraft, som jag alltid skall välsigna.
Min kärlek mognade i en sekund och jag tror, att jag
i denna sekund utplånade en stor del af det fel,
verlden har rättighet att förebrå mig: jag insåg
nu att kanske en stund skulle komma, då jag med min
ringa bildning ej kunde vara nog för den, som stod
så högt öfver mig i alla hänseenden; jag såg honom
öfvergifven af föräldrar, hvilkas förhoppningar han
för min skull svikit; såg honom för min skull inträda
i en verksamhetskrets, som för honom var allt för
ringa; jag jemförde min obetydliga varelse med alla
de rika anlag, som utmärkte honom, och efter en varm
bön till honom, från hvilken all kraft till det goda
kommer, flydde jag från det hem, der jag emot min
vilja utsått tvädrägt emellan son och föräldrar.

Jag dolde mig och min smärta långt, långt borta, der
icke Henning, icke någon af mina fordna bekantskaper
hade reda på mig och der du, mitt älskade barn, första
gången skådade dagen; och sedan du tillväxte, har du
bäst sjelf sett att jag försökt, så långt min ringa
förmåga sträckt sig, att dana dig till det goda. I
detta så väl som i mitt föregående lif, vet jag att
jag har mycket felat, men låt det vara min tröst att
jag har ock mycket älskat ... Du vet nu, min dotter,
att du kunde haft ett namn, en förmögenhet, men att du
äger intetdera -- skall du väl döma mig hårdt härför?

Edla sjönk ned på gräsmattan vid sin mors fötter
och blickade upp till henne med en kärlek och en
vördnad så stor, att denna stund var för den arma,
hårdt pröfvade qvinnan en ljuf ersättning för många
års försakelser och lidanden.

"Men", yttrade Edla slutligen, då hennes rörelse
tillät henne tala, "hörde du sedermera aldrig af min
far, sökte han ej utforska hvar du fanns, längtade
han ej att se sitt barn?"

"Jag vet", svarade modern, "att han i tvänne år
gjorde flera försök att återfinna oss -- tvänne år, min
dotter, det är en lång tid, må vi ej vara otacksamma;
men sedermera -- sedermera, jag lät mig aldrig förnimma
-- lydde han sina föräldrars vilja och gifte sig med
fröken Aurora. Han blef en stor man inom kort tid,
och jag förmodar, äfven en lycklig, ty fröken Aurora
var lika god som skön. Osedd af dem, hade jag en gång
i mitt lif tillfälle att betrakta dem och erfor då
en känsla af smärtsamt ljuf försakelse. Jag såg hans
gamle fars ögon med glädje och stolthet hvila på det
unga paret, såg min älskade i en krets, som till
fullo passade honom, och -- jag njöt af mitt verk,
ty mitt kunde jag kalla det.

"Och nu, min Edla, vill jag säga dig hvad jag fullt och
fast tror, och det är, att emellan två personer af
olika stånd och vilkor aldrig någon full, någon 
bestående lycka kan blomstra."

"Men kärleken jemnar ju alla förhållanden",
stammade Edla blygt.

"Kärleken, mitt barn, så väl som hvarje annan hög
känsla här i lifvet, fordrar passande näring -- mycket,
så väl inre som yttre, måste samverka, om den skall
blifva varaktig. -- Vi måste alltid minnas att den ej
ensamt härstammar från himlen -- mycket, ack! allt
för mycket jordiskt låder ofta vid den; den måste
luttras och pröfvas, för att bevisa sin äkthet."

"Du tror således, min mor, att jag måste försaka den
himmel, i hvilken jag knappast blickat in", frågade
Edla och sände öfver blomstergården en smärtsam,
drömmande blick.

"Jag tror, min Edla, att du skall kunna det, om du
verkligt älskar, det vill säga sätter hans lycka högre
än din. Låt i alla händelse bådas er kärlek genomgå
tidens stora smältdegel -- se sedan till hvad j rädden
derur, -- endast på denna grund bygges lyckan."

"Jag vet, du talar så hårdt, mamma, endast af
kärlek", hviskade Edla och tillade, i det hon
med darrande hand lemnade modern det nyss bekomna
brefvet: "se der, tag detta som jag icke läst och
som jag aldrig skall läsa; tag det till bevis på att
åtminstone min kärlek till honom är stark."

Med en blick af oändlig ömhet och deltagande mottog
modern tyst brefvet och strök sakta undan de ljusa
lockarne från Edlas panna, på hvilken hon tryckte en
varm kyss, ett lidandets insegel.


Ännu en gång öppnades trädgårdsgrinden, men denna
gång var det de båda fruntimrens vän, doktorn, som
kom och som i dag var särdeles upprymd. Dels var hans
glädje stor att se sin patient återställd till helsan,
och dels fröjdades han öfver att på några dagars
besök hafva fått hem sin enda son, vice pastorn,
som beredt Edla till hennes första nattvardsgång.

Han begärde nu helt fryntligt och erhöll äfven de båda
fruntimrens löfte att följande middag få afhemta dem
till en liten familjfest hemma hos sig.

Från denna tid syntes de ekonomiska utsigterna
betydligt ljusna för mor och dotter. Genom doktorns
försorg fick den förra passande arbete och den sednare
en mängd elever i musik och språk.

Edla klagade ej öfver sitt öde, hon nämnde ej ens
för sin mor sin älskades namn; men hennes kind blef
blek och den liflighet som tillhörde hennes ålder,
ville ej återkomma.

Så förgingo trenne år, och doktorn, som länge sett att
någonting fattades hans älskling, och som slutligen
genom modern fått del af hennes unga hjertas historia,
utbrast slutligen en dag:

"Nej, ta mig katten det här går an längre. Gumman
min derhemma går och ser ut som snömos och Edla här
som en månstråle -- det är för fina färger för mig,
som läkare; jag tycker alls icke om dem. Och som jag
har blifvit vand att få min vilja fram, förklarar
jag härmed att inom fjorton dar beger sig herrskapet
till Ramlösa. Ombyte af vistelseort och frihet från
det gamla vanliga, skall väl göra något åt. Se så,
inga invändningar! mor behöfver på vägen en dotter,
som pysslar om sig, alldenstund jag hindras af min
tjenst att spela kavaljer, och du, Edla, behöfver
ett så kalladt förkläde -- dumt ting för resten
-- men det skall nu så vara en gång. Mamsell Erika 
och jag få trösta oss här hemma så godt vi kunna.

Och dervid blef det.

Följande månad reste doktorinnan och Edla, och en
bekant var dem åtminstone der till mötes: den unge
vice pastorn, som var kallad till brunnspredikant,
en öfverraskning för både doktorinnan och Edla, och --
åtminstone hvad den förra beträffade
-- en kär öfverraskning.

"Vänta bara", log gumman så blidt, "det här skall
pappa få betala när jag kommer hem; han visste
bestämdt af det förut."

Och snart var Edla, under doktorinnans vingars skugga,
introducerad i brunnssällskapet och vann för sin
skönhet och sitt stilla, angenäma väsen sympati hos
alla -- som ej behöfde afundas henne -- och mer kan
ingen begära.

Edla hade väl varit der en fjorton dagar, då en morgon
en lätt hand vidrörde hennes axel och en ungdomlig
stämma utropade: "hvad ser jag, är det verkligen du,
Edla?"

Edla spratt till vid ljudet af denna röst, som
återförde i hennes själ så många lyckliga minnen,
vände sig hastigt om och stod midt emot -- fröken
Emerence Armsköld.

"Du känner icke igen mig, tror jag", skämtade denna;
"jag hade dock icke trott att mina ljufva drag
så snart skulle försvinna ur ditt minne, du lilla
rymmerska der! Jag skall säga dig, att vi alla mycket
saknat dig och mamma skall bli riktigt glad att återse
dig."

"Grefvinnan är då äfven här", stammade slutligen Edla.

"Förstår sig, min unge, och Axel äfven."

Nu var det ej Edla möjligt att få fram ett ord.

"Nå", återtog Emerence, "du tyckes ej mycket
intressera dig för slägten, elaka Edla. I motsatt
fall skulle jag berätta dig, att jag är förlofvad
och att Axel som bäst håller på att bli det med min
tillkommande svägerska, fröken Tigerkrona, den der
långa, blonda skönheten derborta -- och, se der ha
vi Axel! jag kunde väl tro, att han ej var långt
ifrån henne. Men se Hjalmar kommer hitåt -- det är
min fästman, den der unge, ståtlige officern; som du
ser, söker han mig med ögonen. -- Jag försvinner på en
stund, goda Edla, men så fort jag får reda på mamma,
kommer jag strax och hemtar dig -- hvad hon skall bli
glad att återse dig.

Den lyckliga, glada Emerence skyndade mot sin fästman,
och doktorinnan, genom sin man underrättad om saken,
förde Edla afsides i en berså och bad henne vänta sig der. 
Hon, doktorinnan, måste nämligen nödvändigt tala med en
äldre fru om en sjukdom, för hvilken denna ville
skrifva och rådfråga hennes "snälla gubbe".

Öfverväldigad af så många smärtsamma känslor, nedsjönk
Edla på bänken och tackade Gud, att hon blifvit lemnad ensam. 

Med mäktig ansträngning kufvade hon
dock de frambrytande tårarne; så ville hon ej att Axel
skulle återse henne. Icke skulle han se att hon led;
detta förbjöd både hennes egen stolthet och omsorgen
om hans lycka; den fick ej störas, ej grumlas.

Hon hade ej länge sutit så, förrän en manlig gestalt
snabbt undanböjde grenarne i bersån och trädde in. --
En enda blick på hans sköna, ungdomsfriska ansigte,
återgaf Edla hela hennes spänstighet och med ett
osökt behag, med den lugna tonen hos en gammal bekant,
helsade hon honom välkommen.

En viss förlägenhet röjde sig deremot hos Axel,
då han omtalade, att han kom å sin systers vägnar,
emedan denna måst följa hem sin mor, som öfverfallits
af ett häftigt illamående.

"Låt i så fall för all del icke mig hindra", bad
Edla fullkomligt obesväradt; "jag gissar att fru
grefvinnan längtar att vid ett sådant tillfälle
äfven se sin son hos sig. Jag vet af gammalt 
att hennes illamående, när det någon gång påkommer,
är afganska allvarlig beskaffenhet."

"Edla har brådt att visa bort en gammal vän", yttrade
grefven med sorglig ton och med blicken oafvänd fästad
på det sköna, bleka anletet framför sig, "och dock vet
Edla, att jag i många år längtat efter ett ögonblick,
sådant som detta."

Men hvarifrån tog väl nu Edla detta lugna,
sorglösa leende, som skulle säga grefven, att hennes
ungdomsdröm längesedan flytt bort och lemnat rum för
allvarligare bilder?

Dock! ju lugnare Edla blef, desto eldigare blef grefve
Axel, bad och besvor henne, att åter blifva densamma
som fordom, och förebrådde henne lifligt att hon,
ifrån att med värma ha besvarat hans bref, plötsligen
upphört helt och hållet, samt sålunda lemnat honom
i en "dödande ovisshet".

"Som likväl varit artig nog att skona lifvet",
yttrade Edla med ett godmodigt leende och blickade
upp i grefvens friska ansigte.

Men vid denna blick var det förbi med grefvens sunda
förnuft, och de ljufva känslorna från fordom togo så
oafkortadt ut sin rätt, att han icke mera mindes det
någon fröken Tigerkrona fanns till i verlden.

Detta var kanske det svåraste ögonblicket i Edlas af
så många pröfningar hemsökta lif, men hon tänkte på
sin mor, hon såg ännu en gång i tankarne, hvad hon
några minuter förut sett i verkligheten: den blick af
odelad hyllning och beundran, grefve Axel skänkt den
sköna flicka, som i börd och bildning var hans like,
och med hvilken fröken Emerence omtalat att han stod
i begrepp att förlofva sig; hon kallade ännu en gång
hela styrkan af sin rena kärlek till hjelp och --
segrade.

Efter åtta dagar eklaterades vid brunnen förlofningen
emellan gref Axel Armsköld och fröken Leonie Tigerkrona ... 

Åter voro tio år förflutna.

Det var en klar höstmorgon och solen kastade sina
lifvande strålar på de väl vårdade blomsterrabatterna
i Holmsätra prestgård. Och denna prestgård sjelf,
huru fridsäll såg den icke ut, der den framskymtade
mellan de smidiga hängbjörkarne, som allt emellanåt
skälmaktigt läto sina grenar leka "titt ut" med de
lockiga barnhufvudena inom fönsterrutorna!

En ung, blomstrande qvinna, i en enkel hemväfd
klädning och med en halmhatt öfver lockarnes guld,
skyndade ut bland blommorna och afskar de skönaste och
bästa, samt fyllde dermed korgen hon bar på armen.

Denna qvinna med de rosiga kinderna och de af en
stilla lycka strålande ögonen var -- Edla, numera
maka åt doktorns son, f. d. vice pastorn, nu prost
och kyrkoherde i Holmsätra församling.

Vår lilla prostinna hade särdeles mycket att bestyra: hon
skulle ordna allt till middagen, då man väntade "svärfars" ut
och med dem ett par närmare bekanta, för att fira äldste sonens
födelsedag. Vidare skulle "äldsta sonen" -- en rustibuss om
4 år -- och båda småflickorna först iklädas sina galadrägter och
sedan förmanas att akta ståten tills de främmande infunne sig, 

Huru hon ilade, den vänliga husmodern, till sina
skiftande bestyr ute och inne och huru hon, hvarje
gång hon gick förbi fönstret till sin mans skrifrum,
beläget åt den gräsbevuxna gårdsplanen, nickade så
hjertligt åt honom derinnanför!

Slutligen var allt färdigt och middagstimman inne. Man
väntade och lysssnade som vanligt ut åt vägen efter
det kära rullandet af hjul. Ändtligen hördes detta,
och några minuter derefter framskymtade bakom
bokdungen "farfars vagn".

Det var en fröjd. Gubben doktorn förklarade sig
hvarje gång han kom i kretsen af barn och barnbarn
vara minst tio år yngre, och fann likaledes hvarje
gång att Edla var vackrare och älskvärdare, sonen,
prosten, belåtnare och barnen snällare och lydigare än
sist. Doktorinnan hade alltid, som en god hustru egnar
och anstår, varit af samma tankar som hennes gubbe
och var så äfven nu, och den tacksamma sonhustrun,
dubbelt älsklig i sin ödmjukhet, omfamnades vexelvis
af dem båda.

Barnen hade ett godt öga till farmors stora
pirat, som såg så löftesrik ut, der han låg
på salsskänken, tyvärr oåtkomlig för de små
fingrarne. Födelsedagshjelten hade en sinnrik
plan, som rörde sig omkring en stol och en pall,
men kom lyckligtvis i tid ihåg mammas tårfulla ögon
och allvarliga tillrättavisning kort förut vid ett
liknande tillfälle och beslöt med en suck att vara
dygdig. Piraten fick nämligen ej öppnas förr än om
aftonen. Som väl var, vakade äfven mormors milda ögon
öfver att ingen plan kunde verkställas, och så aflopp
allt förträffligt.

Hvad nu särskildt "mormor" beträffade, så, om någon
var lycklig, visst var det hon: Hennes käraste på
jorden, hennes Edla, var ju en lycklig och hedrad
maka och moder, icke frestad af för stort öfverflöd,
icke hotad af brist, dessa båda Scylla och Carybdis,
der så mångens dygd lidit skeppsbrott. Stilla och
välsignelserik blef den gamlas verkningskrets -- hon
gaf och skördade kärlek och lefde i och för de sina.

I dag var hon särskildt glad att återse doktorns,
dessa menniskor, som då hon i ekonomiskt hänseende
trodde sig nära sin undergång och då hon hemsöktes
af sjukdomens jernhand, af olycka och motgång, varit
henne verkliga vänner och förblifvit det.

I den enkla kretsen kring prostens bord fanns ingen
som tyckte sig stå öfver den andre. Hvar och en aktade
sin granne för hvad han verkligen var, icke för
hvad han syntes, och öfverensstämmelse i tänkesätt
och vilkor gjorde att man kände sig fullkomligt
hemmastadd. Glada, lifvande samtal, harmlöst skämt,
förtroende och gammal vänskap gjorde, i förening
med välsmakande rätter och gammalt vin, måltiden
till en verklig glädjefest, hvilket också föranledde
doktorn att citera den "makalösa fru Lenngrens" ord:
"alla kungars pro- och epiloger mot vår fest jag icke
byta vill."

Lilla middagsluren lät de äldre sig sedermera
väl smaka och med dubbelt intresse beskådades det
smakfullt ordnade kaffebordet under stora linden
i ena trädgårdshörnet. Allt andades belåtenhet,
hvilken visst icke minskades då Edla, svärfar och
öfriga till synnerlig förnöjelse, slog sig ned vid
pianot och m«ed sin veka, rena stämma sjöng några
af de sånger som alltid utgjorde hennes mans och de
gamles förtjusning.

Aftonen kom ändtligen, lika stilla och klar som
morgonen. De gamle, som hade ett par mil till staden
-- doktorn hade nämligen nu, sedan hans son fått
Holmsätra pastorat och sedan han sjelf, i anseende
till tilltagande ålder, tagit afsked som stadsläkare,
flyttat till den närmast Holmsätra belägna staden --
alltså, de gamle, som hade ett par mil dit, reste
temmeligen tidigt, af hjertat belåtna med sin dag.

Edla och hennes man stodo qvar vid trädgårdsgrinden
långt sedan ljudet af vagnarne tystnat.

Då hördes plötsligt från andra hållet rullandet af en
annan vagn, och snart framilade ett ståtligt ekipage --
det Armsköldska.

Vårdslöst hvilande mot vagnens kuddar, framställde
sig grefvens vackra gestalt. Hans ansigte var väl
ännu alltid skönt, men deröfver hvilade dock ett
vanställande drag af öfvermodigt lättsinne.

Grefvinnan var blekare än förr och såg trött
ut. Ryktet ville veta att hon ej var lycklig och
att hennes man just ej så synnerligt lade denna
biomständighet på hjertat. Men, sade den förnäma
verlden, hon har sannerligen ingenting att beklaga
sig öfver -- grefve Axel är visserligen en stor dyrkare
af qvinlig skönhet; men, mon dieu! man måste tillstå
att han aldrig i societeten negligerar sin grefvinna
och att han i alla sina små galanterier uppför sig
fullkomligt comme il faut.

Vid ekipagets förbifart helsade grefven artigt och
grefvinnan vänligt på det anspråkslösa prestfolket.

"Stackars, stackars grefvinna!" yttrade Edla varmt
och borttorkade en tår, "hon är icke lycklig!"

"Nej, det ser så ut", svarade prosten, "må vi bedja
Gud, att deras hjertan må finna hvarandra."

"Icke lycklig", hviskade Edla, "och ändå äro de af
samma stånd, samma bildning."

"Men du glömmer något väsendtligt, min Edla! du
glömmer att han, en man af lättsinnig natur, gjort
sitt val såsom yngling, ännu omogen till förstånd och
grundsatser, med outredda begrepp om de allvarliga
pligterna i äktenskapet. Och slutligen glömmer du
att endast på en grund bygges beständig lycka: på en
oskrymtad gudsfruktans."

Edla såg upp till sin man med en varm, trofast
blick. "Vet du, Sigfrid", frågade hon, "hvad jag
tänkte när det ståtliga ekipaget rullade förbi?"

"Nej, mitt barn!"

"Jag tänkte att jag icke nog kunde tacka Gud derför,
att min ungdomsdröm blef -- blott en dröm. Den kunde
nu varit en tung verklighet. O, min Sigfrid, måtte
jag alltid veta att rätt värdera och vara tacksam
för den omätliga lycka som blifvit min!"

"Du älskade, varma hjerta!" yttrade hennes make och
slöt henne i sina armar, "din tacksamhet strålar ju
fram i den sanna lycka du bereder din make och i den
trefnad du sprider i ditt hem. Måtte våra döttrar en
dag blifva som du och de skola af sin husliga krets
skapa ett paradis!"

Lea.

*




Charader.
21.

En siffra är mitt första, fast i smått, 
Ett träd i skogen ock det namnet fått; 
Mitt andra mången ju för pengar är; 
För smicker man det också vara plär. 
Om gossen spörjer flickan: "Säg mig nu, 
Uppriktigt, som en vän, hvem älskar du?" 
Och hon mitt tredje genast ger till svar, 
Då i sin glädje höga skutt han tar. 
Är du mitt hela, då är det helt visst, 
Att man skall narra dig, båd' först och sist.

22.

Mitt första blott en bokstaf är 
Som ensam ingenting betyder. 
Mitt andra apan vara plär, 
Då hon naturens lagar lyder. 
Mitt hela man så ofta får 
Af menskor höra grymt missbrukas, 
Helst då af älskarns mun det går 
Och utaf flickans öra slukas. 
Och detta hela -- så oss Bibeln lär --
Allena Gud i himmelen ju är.



*



Upplösning af Charaderna i föregående häfte är:
N:o 19, Telegraf; N:o 20, Daggen.

Uttydning af Logogryfen i föregående häfte: Törnros,
hvaraf fås: stör, sto, ös, törn, rot, tro, ro, o,
so, nöt, norr, örn, rön, ost, tös, ort, sot, torr,
os, tö, söt, stor.


Halmstad, tryckt hos C. E. Gernandt, 1864.



FAMILJ-JOURNALEN. N:o 12. 1864.Ill. C L Rudolph, del




Hvem är lugn?

Nordan vredgas, skakar lösta vingar, 
Andas frost i tallens gröna lockar, 
Tvingar sundet i sitt isnät in, 
Rör upp hafvets skum i vilda ringar, 
Skakar af sin mantel snö i flockar, 
Sliter sönder molnens dimgardin.

Och på hafvets sönderbrutna spegel 
Styr ett skepp -- en mattad fågels like --
Längtar, liksom han, till fridsällt bo; 
Nordan fattar i de slitna segel, 
Rodret bräckes och till hafsfruns rike 
Slungas allt -- och hafvets son får ro.

Träden vrida sina nakna armar 
Ångestfullt och sucka djupt i qvällen, 
Böja hjessan emot jorden ned;
Fåfängt! nordan icke sig förbarmar,
Upp med roten eken rycks vid hällen, 
Björkens smärta resning följer med.

Men i lunden står en ensam telning, 
Glädjetårar ses från bladen trilla, 
Tacksam för sin räddning hviskar han: 
"Ej förstår jag rätt, natur, din delning 
Att du mig har skonat, stackars lilla, 
Då ej eken ens din miskund vann!"

Lilla telning! vet, på lifvets höjder, 
När ikring oss, men'skor, stormar rasa, 
Går det till på samma sätt som här; 
Rang och höghet ge ej samma fröjder,
Fruktar mer än andra stormens fasa: 
Lugn är endast den som liten är.
Lea.


*




Ett Herdaminne,
tecknadt af Claës Johan Ljungström.


Ehuru hufvudinnehållet af efterföljande rader väl är
mången bekant, torde dock åtskilligt deri vara nytt,
och det är derföre de äro nedskrifne.

I Dalarne uti Högsjöbygden, 3/4 mil från Falun,
föddes en söndagsmorgon den 28 Augusti 1653 Jesper
Svedberg, hvars namn städse, medan det är och blifver
en heder för Dalarne, der hans vagga stod, och för
Westergötland, der hans graf finnes, lyser inom den
Svenska Kyrkan som en stjerna, hvilken, lik de flesta
sådane på den nordliga hemisferen, icke känner någon
nedgång.

Mången, som blott ytligt känner Jesper Svedbergs
lefnad och som äfven läst eller läser hans arbeten,
äfvensom hans psalmer, af hvilka många finnas i den
nya svenska psalmboken, och vid denna läsning finner
att, hvad som Svedberg skrifvit, rätt ofta genomgås
af en tråd utaf vemod på samma gång i samma ränning
äfven går en tråd af lefvande förtröstan på Gud och
på Hans mäktiga hjelp, vill gerna vara färdig mena,
det Svedberg varit född af synnerligt ringa härkomst,
eller under ogynnsamma ekonomiska förhållanden. Så
var dock ingalunda förhållandet. Svedberg var en
Dalarnes son och en sådans anda genomströmmar allt
hvad han gjort, hvadan häri är att söka grunden för
det till dysterhet gränsande allvaret och det ej
sällan framskymtande svärmeriet,
sedermera utbildadt hos sonen Emanuel, förenade med
nord mannens kraft. Svedbergs fader, bergsmannen
"welförståndig och welachtad" Daniel Isaksson på
Sveden, och hans farfader bergsmannen Isak Nilsson
på Fremmesbacka, voro både ansedde och välmående
män. Professor Bengt Hedræus i Upsala hade äktat Isak
Nilssons dotter, som sålunda var faster till Jesper,
och Jespers moder, som hette Anna, var enda barnet
af kyrkoherden i det välbekanta Svärdsjö, magister
Peder Bullarnæsius. Hans gudfader, efter hvilken
han erhöll namnet, var vice landshöfdingen i Dalom,
Jesper Krusbjörn på Ornäs.

Jesper Svedbergs födelse på en söndag gjorde honom
i mer än ett afseende till ett söndagsbarn.

I hans yngsta år vårdades, emedan fadern för sin
bergshandtering skull sällan var hemma, lille Jespers
uppfostran hufvudsakligast af mor Anna, af hvilken
han blef "allvarsamt hållen" och lärdes derunder att
älska hvad som var sannt, rätt och godt, och att fly
dessas motsatser. Sex år gammal, var han nära att
förloras för verlden, då han föll i en qvarnränna
och af strömmen fördes under det gående qvarnhjulet,
som deraf stannade. En timma åtgick innan han vardt
upptagen, och ansågs han då för död. Denna underbara
räddning jemförde han ej sällan med Mosis räddning
ur vattnet, 
och den gjorde på honom ett mäktigt och hela lifvet
igenom qvarvarande intryck.

Tio år gammal sattes Jesper Svedberg i skola. Genom
tvänne ytterligheter hos de hvarandra efterträdande
hans lärare var nära deran, att hans studier blifvit
om intet, men försynen hade annorlunda beslutit. I
Falu skola, der han först intogs, erhöll han "en
otidigt sträng" lärare, genom hvars ovisa nit pilten
var färdig att öfvergifva boken. I Upsala, dit han
vid tretton års ålder skickades, blef under trenne
års tid en informators lika ovisa efterlåtenhet icke
gagneligare. 1669 inackorderades unge Jesper hos
sin kusins man, professor P. Holm i Lund, och det
blef der i det södra Sverige, som denne telning
från det nordliga fann sin utveckling till fullare
lif. Studierna öfvades förnämligast under den berömde
Samuel Puffendorf, och besök i grannlandet, dervid
äfven af Köpenhamns akademi och andra ställen på
Seland, gaf dem näring och stadga. Återkommen år
1674 till Upsala vann han snart anseende för både
kunskap och snille, samt tillträde till ansedde och
lärde mäns både personer och hus, hvarefter han der
blef filosofie magister 1682.

Bemärkt, som han var och blef, nämndes han, redan
innan han var prestvigd, hvilket skedde i Westerås
den 14 Februari 1683, fyra dagar före magistergradens
erhållande, till pastor vid lifregementet till häst.

Ehuru nu anställd vid ordinarie befattning och
äfven vid samma tid nyligen gift, hade dock
Svedberg, lika som förut, en lefvande håg att
öka sitt kunskapsförråd och sin erfarenhet, för
att dermed sedermera kunna desto bättre gagna både
församlingen och fäderneslandet. Större delen af åren
1684 och 1685 tillbragte han derföre på utländska
resor; besökte London, Oxford, Paris, Strassburg,
Heidelberg, Mannheim, Frankfurt am Main, Mainz, Köln,
Leyden, Hamburg. I våra ångbåts- och jernvägsdagar
skulle en sådan resa snart varit gjord, äfvenväl
med samma uppehåll på hvarje ställe, som Svedberg
gjorde; men det var annorlunda att färdas för 180
år sedan. Under denna resa gjordes bekantskap och
plägades umgänge med den tidens lärdaste män; kännedom
inhemtades om genomresande ländernas akademier och
andra undervisningsanstalter, samt om de olika
ländernas religionsväsen, både till dogm och kult;
biblioteker m. fl. likartade inrättningar besöktes.

Svedberg med sitt kunskapsförråd innan han utreste
och med sin goda hälsa samt varande en man i den
spänstigaste kraftens ålder kunde icke annat än draga
stor fördel af denna resa. Detta var äfven allmänna
meningen om honom. Straxt efter hemkomsten blef
han derför kallad att tjenstgöra som vikarierande
hofpredikant och utnämndes till ordinarie sådan
den 4 Maj 1688, samma dag han konung Carl XI uti
sin predikan "en mycket viktig sak med alfvar och
eftertryck föreställt hade".

Carl XI, fastän i vissa fall af jern, böjde sig
dock gerna och villigt, när religionens sanningar
för honom framställdes, samt värderade de män,
som den med frimodighet förkunnade. En sådan man
var Svedberg, som visste att med både allvar och
kärleksfullhet föreställa konungen, att det fanns
en konung öfver alla konungar, inför hvilken alla
måste sig böja samt redogörelse lemna. Denne man
ville Carl belöna. Val blef honom derföre lemnadt
att tillträda ettdera, domprosteriet i Westerås
eller Wingåkers pastorat. Svedberg antog det sednare,
troende sin verksamhet der blifva mer gagnande och
välsignelserik. Under tiden blef han dock kallad till
medlem i Bibel- och Psalmboks-revisionen, hvadan
han icke kom till Wingåker förr än två år efter
utnämningen, nämligen 1692. Här hade han helst önskat
få förblifva, såsom han ock genast der gjorde sig
på det högsta älskad genom sin herdavård; men redan
samma år kallades han till tredje teologie professor
i Upsala.

Under de åtta år Svedberg innehade denna
professorsstol, framträdde hans verksamhet i en
beundransvärd outtröttlighet och oförtrutenhet. Han
föreläste de flesta Epistlarne i Nya Testamentet;
försvarade med skärpa och intelligens den evangeliska
ortodoxien, som då för tiden ansågs af nära nog samma
värde som, inom den katolska kyrkan, påfvens 
infallibilitet; höll förmaningar till en kristlig vandel;
gaf privata föreläsningar för ett stort tillopp af
theologiæ studiosi; utgaf en moralteologi (efter
Darrius); främjade enighet och kärlek emellan lärare
och lärjungar; predikade högmessan nästan beständigt
på sön- och högtidsdagar samt alla "friddagar";
höll täta katekesförhör med den yngre ungdomen,
så väl den adliga som den oadliga, utan den tidens
brukliga anseende till personen; vårdade sina
prebendeförsamlingar; hjelpte i den då dyra tiden
de fattige; förelyste i och uppmuntrade till den
enskilda gudaktighetens öfning, som framträder icke
blott i ropandet: herre, herre, utan ock i görandet
af Herrans vilja.

Biskopsstolen i Skara blef ledig efter Petrus Rudbeck,
som på densamma haft mer hvila, än arbete. Jesper
Svedbergs fullmakt på denna skrefs i Prag vid
Warschau d. 21 Maj 1702; och tillträdet skedde det
följande året. Redan förut öfver hela riket känd
för sin utmärkta verksamhet i och vid kyrkoväsendet
emottogs Svedberg i Skara med öppna armar af alla
rättänkande, under det en och annan fruktade hans
väldiga förmåga. I tretiotvå år utvecklade sig denna,
knappt afbruten af den slutligen kommande ålderdomen,
för Skara stift till ett gagn, hvars frukter ännu till
en god del finnas, sedan de varit välsignelsebringande
under mera än ett sekel.

Gymnasiet i Skara och samtliga skolorna i
stiftet tillsågos; dugliga män tillsattes som
lärare; hospitalet vid Skara och fattigvården i
församlingarne fingo den noggrannaste tillsyn;
domkyrkan och skolan, hvilka med staden afbrunno
den 23 Augusti 1719, upprättades med skyndsamhet och
skicklighet; boktryckeri, som Skara förut icke ägt,
anlades af biskopen; skolböcker, andaktsböcker
och andra skrifter utgåfvos dels från hans hand,
dels under hans tillsyn; biskopssätet, som tvänne
gånger under hans tid totalt afbrann genom vådeldar,
uppbygdes ånyo; församlingarne i stiftet visiterades
flitigt och försågos med välbegåfvade och välförtjenta
prester. Icke alltid föllo dessa i början folket, som
var vandt vid slapphet, särdeles i smaken. Sålunda
vet man, att han till att vara pastor i Sandhem
skickade en Gabriel Rosendahl, hvilken icke behagade
folket, utan då biskopen efter ena branden på Brunsbo
skickade sin helsning till denna och några andra
skogsbygdsförsamlingar och bad folket skänka honom
något timmer, svarades: "biskopen skickade oss en
stock förra året, vill han taga den åter, skall hvar
bonde i Sandhem ge honom en stock." Svedberg lät sig
nöja, och Sandhemsboerna fingo det likaså; men att
biskopen icke misstagit sig, visade sig derigenom att
ännu efter 1 1/2 århundrade lefver Gabriel Rosendahls
minne uti tacksamt minne bland folket i Sandhem, under
det likväl hans grafsten begagnas till förstugubro
vid prestgården.

Långt utom stiftet sträckte sig äfven biskop
Svedbergs verksamhet. Till Pennsylvanien skickade
han lärare och böcker; kyrkoherde ordinerades och
sändes till svenska församlingen i London, äfvensom
till Lissabon. Också sades det vid hans bortgång:
"så hafver han ock mer arbetat, skrifvit, skaffat
och uträttat till stiftets och församlingens tjenst,
fromma och heder, än de som nu lefva, och barn efter
dem kunna med skyldig heder och pris omtala".

Tre gånger hemsöktes Jesper Svedberg af stora olyckor
genom vådeld, först i Upsala, vid branden derstädes
den 17 Maj 1702, då två hans nybyggda gårdar lades
i aska; andra gången då Brunsbo natten till den
11 Februari 1712 afbrann och han förlorade hela
sitt lösörebo, en stor del af sina färdigtryckta
skrifter och en mängd tryckfärdiga manuskripter;
tredje gången natten emellan den 18 och 19 Augusti
1730, då biskopsbostället åter ödelades af elden,
med allt hvad han ånyo tryckt och skrifvit. Vid allt
detta yttrade han allenast Jobs ord, och fortsatte
derpå lika rastlöst som förut sin verksamhet.

Vid tretio års ålder gifte sig Jesper Svedberg med
assessorn i bergskollegium A. Behms dotter, Sara,
som då nämndes med den numera allt för tarfliga titeln
"jungfru", och som under 12 1/2 års äktenskap gaf honom
8 barn, af hvilka 5 honom öfverlefde, och af hvilka
det ena var den så väl för sina 
matematiska och kemiska kunskaper, som ock, samt
fastmer, för sina teosofiska arbeten ryktbare Emanuel
Svedenborg. -- Blifven enkling gifte sig Svedberg med
enkan efter häradshöfding J. Nordlind, dottern af
prosten i Norrberke A. Bergius, Sara Bergia år 1697. --
Ånyo enkling ingicks det tredje äktenskapet 1720 med
Christina, dotter af prosten i Falun, J. Arhusius. --
1719 blef biskop Svedberg för sin fru och barn adlad
med namnet Svedenborg.

Hans död timade då han upphunnit nära 82 år, den 26
Juli 1735. Vid hans graf sades utan flärd och med de skäl
som rättvisligen af menniskor kunna anföras: "så
visst lyser hans själ "nu såsom himmelens sken och
såsom en stjerna i evighet, som det visst är, att
många till lättfärdighet äro underviste blefne af
den läraren".

Vandraren, som besöker den minnesrika Warnhems
klosterkyrka vid vestra foten af Billigen i
Westergötland, finner vid kyrkans norra sida ett med
en enkel påskrift försedt, anspråkslöst grafkor:
derinne förvaras stoftet af en bland Skara stifts
nitiskaste, verksammaste och trognaste herdar: Jesper
Svedberg.

*



Glömda uppfinnare.

Verktygen hafva i civilisationens historia spelat
en utomordentligt vigtig rol. Utan verktyg och utan
förmåga att begagna dem, vore menniskan i sjelfva
verket ett stackars naket, beklagansvärdt djur,
torftigare beklädt, än himmelens fåglar, sämre
logerad, än den skicklige bäfvern, uslare född, än den
af hunger tjutande schakalen, den hjelplösaste varelse
bland alla tvåfotingar. Men menniskan förmår att
begagna och uppfinna verktyg: genom dem pulveriseras
den hårda graniten till finaste stoft; genom dem
knådas glödande jern, som vore det mjuk deg; genom
dem har hafvet blifvit en banad väg samt vind och eld
dresserade till outtröttliga hästar. Ingenstädes
finner man menniskan utan verktyg; i brist af
sådane vore hon ingenting, med sådane förmår hon
allt. Hennes tidigaste uppfinningar till uppehållande
af lifvet voro verktyg af högst enkel och ofullkomlig
beskaffenhet, och hennes nyaste storverk, hvilka
genom konstfulla maschiner ersätta menniskohanden,
äro endast fotade på bruket af verktyg, tillhörande
en högre ordning. Det är för den skull ingalunda
olämpligt, att många filosofer definierat menniskan
som "ett verktyggörande djur".

Liksom i allt annat voro äfven, hvad verktygen
beträffar, de tidigaste försöken oändligt
torftiga. Med den primitiva stenhammaren och mejseln
stod ej mycket att uträtta. Fällandet af en trädstam
tog en mans arbete i anspråk för en hel månad, om
han icke tillika betjenade sig af elden. Boningar
kunde icke byggas, marken icke plöjas, kläder icke
förfärdigas och tillskapandet af en båt ur en trädstam
var ett så oändligt mödosamt arbete, att träet redan
måste vara temmeligt förruttnadt, innan farkosten
hann blifva färdig till begagnande. Uppfinningen
af metallernas, isynnerhet stålets bearbetning,
var ett ofantligt framsteg, ty sedan den tiden blef
allt arbete i trä och sten utomordentligt lätt,
och följderna måste snart gifva sig tillkänna i
förbättrandet af födan samt öfverhufvud af menniskans
hela husliga och sällskapliga tillstånd. Nu kunde
kläder förfärdigas, urskogen röjas och fältarbete
börja; bränsle fanns nu i öfverflöd, hyddor timrades
upp, fartyg byggdes, tempel uppfördes.

De tidigaste verktygen voro naturligtvis
utomordentligt enkla och bestodo företrädesvis i
modifikationer af kilen, så framför andra knifven,
saxen (bestående af två knifvar, hvilka, sammanfogade,
arbeta emot hvarandra), mejseln och yxan. Dessa,
tillsammans med den urgamla hammaren, utgjorde
hjelpmedlen för de äldsta mekanici, hvilka voro
handtverkare i ordets bokstafliga mening. Men sådane
verk, som de gamle arbetarne utförde i trä, sten,
koppar och jern, äro tillräcklige för att visa huru
mycken erfarenhet och skicklighet i handhafvandet af
verktygen erfordrades, för att uppväga deras mekaniska
ofullkomligheter. På den tiden sökte arbetarne snarare
att understödja muskelkraften än att skona den. Till
de redan nämnda verktygen kom sednare ett nytt,
hvilket för arbetaren blef en rikare källa till kraft:
sågen, hvars vigt och värde uppskattades nog högt,
för att förskaffa dess uppfinnare en plats i grekernas
olymp. Sagan berättar, att Talus, Dedali brorson,
uppfunnit sågen, på så sätt, att han iakttagit
tändernas ställning i käkbenet på en orm. Af gamla
målningar, som man funnit i Herculanum, framgår,
att spännsågen, sådan de gamle begagnade den, nästan
alldeles liknade
vår nu brukliga, och timmermännen i Nazareth betjena
sig ännu i dag af nästan likartade verktyg, hvilka
för två tusen år sedan voro i bruk i den grusade
staden. Ett annat, mycket gammalt verktyg, hvilket
ofta omnämnes i bibeln och Homerus, är filen, med
hvilken man skärpte vapen och redskaper. Så hade
hebreerna filar, för att hvässa den slö äggen på
liar och hackor och gafflar och yxor och de trubbiga
uddarne (1 Sam. b. 13, 21). Lägga vi härtill krumyxan,
hyfveljernet och borret, hafva vi uttömt hela
rustkammaren, med hvilken de gamle arbetade i jern
och trä.

Så blefvo dessa verktyg, såsom de hufvudsakligaste
och vigtigaste, i fortfarande bruk ända till våra
dagar. Så länge arbetaren emellertid endast var
hänvisad till sina egna händers skicklighet, förblef
produktionens omfång jemförelsevis inskränkt, ty
antalet skickliga verkmästare var icke stort. Varorna,
som de levererade, voro resultatet af ett mödosamt
handarbete, och till följe deraf allt för dyra för
att kunna öfvergå i allmänt bruk, sålunda endast
tillgängliga för samhällets rikare klasser. Först med
maschinernas tillhjelp producerades många föremål,
både behöfliga och angenäma inom hushållningens
område, i sådan massa och så billigt, att äfven det
stora flertalet af folket icke längre behöfde undvara
bruket deraf. Under allt detta hade likväl hvarje
uppfinnare af ett nytt eller förbättradt verktyg,
efter regeln, att bestå en lång och hård kamp
med mångahanda efter förmenande hotade intressen,
och gäller detta isynnerhet om alla nya maschiner,
i hvilka det tillbakablifna handtverket städse såg
den bittraste motståndaren.

Sålunda stötte, för att endast anföra ett
exempel, anläggningen af sågqvarnar öfver allt
på det allvarsammaste motstånd hos de arbetare,
hvilka medelst genomsågning af trädstammar
hittills regelmässigt förtjent sitt bröd; i
London t. ex. öfvergafs den första sågqvarnen,
som en holländare byggt år 1663, snart derefter,
på grund af trädsågarnes förbittrade fiendtligheter,
och det dröjde ett helt århundrade, tills (år 1767)
en ny sågqvarn, drifven af vinden, åter sattes i
verksamhet; detta likväl först sedan pöbeln afkylt
sitt raseri på densamma. Ännu i sednare tid hade
en Hargreaves och Arkwrights storartade mekaniska
uppfinningar samt personerna sjelfva att utstå
mångfaldig fiendskap och förföljelse. Folkmassans
inskränkthet hade framkallat en sådan ursinnig
afundsjuka öfver alla, menniskokraften ersättande,
maschiner etc., att, då omkring medlet af förra
århundradet den icke fullt en och en half mil långa
Sankey-kanalen vid Warrington utfördes, koncessionen
dertill endast gafs under det uttryckliga vilkor,
att de på densamma trafikerande båtarne uteslutande
skulle dragas af menniskor. Upplefde icke till och med
vår tid det skamliga skådespelet, att de nyinförda
landtbruksmaschinerna af daglönarne betraktades med
vild förbittring, på vissa orter öfvergående ända
till våldsam förstöring af desamme.

Den på hvarje tid lefvande generationen är arftagare
till föregångna perioders flit, skicklighet samt
eftertanke och den civilisation, hvaråt vi glädja
oss, är endast summan af förflutna århundradens
nyttiga arbeten. Inget begrundande, ingen ansträngning
af våra förfäder hafva varit fruktlösa, inget
menskligt arbete går någonsin totalt förloradt,
till och med 
skenbart onyttiga och fruktlösa företag må åtminstone
hafva tjenat att höja menskligheten till högre
kunskap, färdighet och utbildning. Förlusten af
en en gång intagen ställning är något alldeles
obekant i historien om mensklighetens kamp med
naturkrafterna. Ett enda steg framåt gifver fast mark,
på hvilken vidare framsteg kunna grundas; individen
dör, men menskligheten i sin helhet öfverlefver honom
och fortsätter hans verk. Menskligheten, som sådan,
är för den skull den egentliga uppfinnaren, den
enskilde uttalar blott första ordet af det problem,
hvilket han företagit sig att lösa, och hvarje stor
idé är liksom resumét af en föregående tid, på samma
gång som en grodd till kommande utveckling. Det
är också sällan det lyckats individen ensam att
göra en uppfinning af betydenhet, eftertankens
och forskningens trådar gå fastmera från hand till
hand, hvar och en enskild utspinner dem ett litet
grand längre, ofta utan synbar framgång, och så
fortgår det genom århundraden, tills slutligen en,
lyckligare eller mer begåfvad än sina kolleger, under
bemödandet att uppfylla sin tids behof, sammanför de
särskilda trådarne samt begagnar sig af de tidigare
framgångarne och motgångarne som medel för vidare
framsteg. Så upptäckte Newton tyngdlagarne och
James Watt ångmaschinen, så uppfanns lokomotivet, om
hvilket Robert Stephenson yttrade: "Denna uppfinning
tillhör icke en enskild menniska, utan en hel följd
af mekanici"; och med rätta anmärkte Joseph Bramah,
uppfinnaren af det efter honom benämnda konstlåset:
Bland det stora antalet uppfinningar äro jemförelsevis
blott få, hvilka kunna göra anspråk på ursprunglighet,
och det är ganska svårt att säga, hvar den enas gräns
upphör och den andras vidtager.

Första elementerna af de flesta uppfinningar ligga
mycket långt tillbaka i tiden. Den första idéen,
upprunnen i någon obekant hjerna, öfvergick derifrån
till andra hufvuden, och ändtligen, måhända först
efter århundraden, kommer den fullgången till
verlden; i sådana fall har likaväl den förste
som den siste i raden ett välbefogadt anspråk på
äran af uppfinningen, ehuru det visserligen sällan
eller aldrig är möjligt att göra rättvisa åt detta
anspråk. Mången gång bringar en stor ande en ny
åder af förborgad kraft i ljuset och gifver åt den
menskliga uppfinningslusten en ny sporre, hvilken
fortverkar genom hela generationer; men oftare äro
uppfinningarne icke fullkomligt nya, utan endast
förbättringar af uppfinningar, de der redan tidigare
gjordes, men blott kändes af ett fåtal och icke kommo
i allmänt bruk. Understundom framträder i mekanikens
historia en uppfinning såsom skenbart fullständigt
färdig, men försvinner åter ur synkretsen, och
århundraden igenom hör man ingenting mera om densamma,
tills ändtligen en ny uppfinnare, som sträfvar efter
att förnöja sitt tidehvarfs behof, råkar på det
gamla spåret, följer det, ånyo adopterar den tidigare
uppfinningen och på det sättet fulländar det afbrutna
verket. Det öde, som kommit på "uppfinnarnes före
rätta tiden" lott har för den skull oftast varit
ett sorgligt eller åtminstone otillfredsställande,
under det att ryktbarhet och framgång flödade öfver
deras efterföljare; många af de största uppfinnare
hafva under lifstiden blifvit negligerade och ända
till döden obelönte, ty deras förtjenster funno hos
samtiden hvarken omdömesförmåga eller uppskattning.

Hillern (se sid. 358).

I betraktande af det oss knappt tillmätta utrymmet, 
kunna vi endast fästa uppmärksamheten på några få sådane,
före "rätta" tiden gjorda uppfinningar, oaktadt
antalet af dem är stort nog, för att rättfärdiga
den gamle Chaucers ord: "Ingenting är nytt, som icke
redan en gång varit gammalt", eller illustrera gubben
Salomos bekanta åsigt, att det finnes ingen ting nytt
under solen. Sålunda har ångans användande varit de
gamle väl bekant; men fastän man betjenade sig af
densamma för att mala kryddor, vända stekspettet
och försätta vidskepliga i förvåning och fruktan,
förflöt dock en mycket lång tidrymd, innan man högt
nog uppskattade denna ångans drifkraft. Munken Bacon,
som lefde i 13:de århundradet, tyckes i andanom
hafva förutsett det mångfaldiga användandet af ånga,
äfvensom den hydrauliska pressen och dykarklockan,
hvilka likväl uppfunnos så mycket sednare, ja till
och med flygmaschinen, hvars problem ännu återstår
att lösa. "Jag vill nu", säger patern en gång,
"uppräkna några underverk i konsten och naturen,
hvari ej finnes det ringaste magi och de der af
inga trollkonster kunna åstadkommas. Verktyg och
medel måste kunna frambringas, genom hvilka det
största fartyg, med blott en man som styr detsamma,
mycket snabbare skall framdrifvas, än om det vore
fullt med matroser. Vagnar skola byggas, hvilka med
otrolig snabbhet röra sig framåt, utan att dragdjur
äro förspände. Äfven flygmaschiner borde kunna
konstrueras, i hvilka en person finner en beqväm
plats, der han kan öfverlemna sig åt sina
tankar, under det att han med sina konstgjorda
vingar, likt fåglarne, genomskär luften. Ett litet
instrument måste stå att förfärdiga, hvilket upplyfter
eller nedtrycker de största tyngder. Maschiner skola
uppfinnas, medelst hvilka en enda man förmår att med
våld och mot deras vilja draga till sig tusentals
menniskor och andra återigen, som möjliggöra, att
man utan fara fritt kan röra sig på hafvets botten."

Det är möjligt, att pater Bacon hemtat sin
kännedom rörande de krafter, hvilka han skildrar,
ur traditioner om tidigare uppfinningar, hvilka
på sin tid försummades och råkade i glömska, ty
före boktryckerikonstens uppfinning, hvilken först
möjliggjorde bevarandet af erfarenheter och resultater
på detta område, löpte mången uppfinning stor fara
att gå förlorad för kommande slägten. Ännu Disraeli
den äldre är af den mening, att romarne uppfunnit
boktrycket, men icke nog sorgfälligt aktgifvit på
och bevarat denna herrliga konst, måhända emedan
senaten fruktade olägenheter vid dess tillämpning,
och icke ville beröfva hopen af anställda skrifvare
deras arbetsförtjenst. Bevis föreligga, att romarne
till och med begagnade stereotyper eller orörliga
bokstäfver, för att dermed anbringa inskrifter på
deras krukmakarevaror. I Kina var boktryckerikonsten
redan i fordna tider bekant. Lithografien utöfvades
derstädes trehundra år före den tid, då Senefelder
gjorde sin uppfinning, och i kongliga muséet i München
äro prof på de gamle lithografernas konstfärdighet
att bese.

Möjligheten af rörelse medelst ångkraft var för länge
sedan anad och försökt. Blasco de Garay, en spansk
sjökapten, visade redan 1543 i Barcellonas hamn ett
ångfartyg af sin uppfinning; presten Matthesius i
sin bergspredikan "Sarepta" (Nürnberg, 1562), beder
för en man, hvilken lyfter vatten genom eld och luft;
Dionysius Papin gjorde 1707 i Kassel ett försök med
sitt (visserligen ännu mycket primitiva) ångfartyg;
men först Watt genomförde problemet på ett praktiskt
sätt. Lärda och poeter hafva ofta förutsagt 
uppfinningar af stor betydelse för menskligheten; så
t. ex. doktor Darwin i sin "Botaniska Trädgård",
som 1791 utkom från trycket, lokomotivet, om hvars
uppfinning vid den tiden annars ingen hade ett
begrepp. Ofvannämnde Dionysius Papin kom först på
idéen att använda lufttrycket som drifkraft och
en annan fransman, Gauthey, uppträdde år 1782
med förslaget att befordra paketer och varor genom
underjordiska rör, precist efter samma metod, som för
närvarande användes af "London Pneumatic Despatch
Company". Luftballongen är en gammal italiensk
uppfinning, hvilken först genom Montgolfier,
efter det den länge legat begrafven i glömska,
åter upplifvades. Till och med skördemaschinen
är en urgammal, först i nyaste tid till ära kommen
uppfinning, hvilken redan för mer än trehundra år
sedan tillämpats i Frankrike. Themsetunneln anses
allmänt som ett underverk af modern byggnadskonst, men
tunneln under Eufrat i det gamla Babylon och den under
mynningen vid hamnen i Marseille bevisa, att de gamle
äfven i detta afseende icke stodo tillbaka för oss.
Makadamiserade vägar äro så gamla som romerska riket
och häng- eller kedjebroar, jemförelsevis för ännu
icke så lång tid tillbaka införda i Europa, voro
bekanta i Kina sedan flera århundraden.

Man har all grund för antagandet, att romarne kände
till krutet, men endast begagnade detsamma till
fyrverkeri, under det att hemligheten rörande den
förstörande grekiska elden fullkomligt hade gått
förlorad. Då krutet först användes för krigiska
ändamål, föll man af sig sjelf på uppfinningen af
förstörelseverktyg. I arsenalmuséet i Venedig finnas
talrika vapen från 15:de och 16:de århundradet, hvilka
hafva att uppvisa våra dagars nyaste uppfinningar:
revolvers, refflade gevär och en kanon, som laddas
bakifrån; den sednare, i hvilken sir W. Armstrongs
idé tyckes vara anticiperad, har blifvit upptagen
från Adriatiska Hafvets botten, der fartyget, till
hvars utrustning den hörde, säkert legat flera
hundra år. Till och med Perkins ångbössa, hvilken
förvarades i Adelaide-galleriet i London, är en
urgammal uppfinning, 
hvilken Leonardo da Vinci uppfriskade, i det han
betecknade ingen mindre än Archimedes som dess
egentlige uppfinnare. De congrevska raketerna
skola härstamma från orienten, och man berättar,
att sir M. Congreve i mahrattkriget under Tippo Sahib
iakttagit deras förstörande verkningar, samt sedermera
utgifvit dem för sin egen uppfinning.

Kolgas användes hos kineserna som lysmaterial mycket
tidigare, än hos oss. Hydropatien bedrefs ifrigt af
romarne, efter hvad de talrika och präktiga baden
utvisa, hvilka inrättades öfverallt, der detta folk
slog sig ned. Sjelfva chloroformen är ingenting
nytt; bruket af ether, såsom döfvande medel, var
redan bekant för den berömde Albertus Magnus i
13:de århundradet, och de gamle kände dylika ämnen,
såsom nepeathe och mandragora, lika väl som kineserna
sitt mayo och egyptierna sin haschisch (båda delarne
beredes af Cannabis indica), hvilkas verkningar i
många afseenden likna chloroformen. Vi äro icke litet
stolta öfver, att vi till och med lyckats tvinga
solen i vår tjenst och genom henne kunna
framställa ljusbilder, men vi förglömma blott dervid,
att redan Leonardo da Vinci i 15:de århundradet
kände denna konst, att densamma, hvilken råkat i
förgätenhet, 1760 ånyo upplifvades af en viss Typhonie
de la Roche och att i början af innevarande århundrade
engelsmännen J. Wedgewood, sir H. Davy och J. Watt
gjorde experimenter dermed, om hvilka en först för
kort tid sedan funnen försilfrad kopparplåt, som
förvaras i Kensington-muséet, lifligt erinrar. Att
en blygsam prest i Klein-Schmalkalden i Thüringen i
början af detta århundrade likaledes sjelfständigt
uppfann fotografien och kallade sin apparat heliograf,
torde hittills vara mindre bekant.

Hörningsholm (se  sid. 359).

Uppfinningen af den elektriska telegrafen antydes
redan klart af Schwenter i de år 1636 utgifna
"Délassements Physico-Mathematiques", hvari tydligen
angifves, huru två personer med magnetnålens
tillhjelp kunna korrespondera med hvarandra. Ett
århundrade sednare, 1746, gjorde Le Monnier i Paris
experimenter, för att visa, huru elektriciteten 
genom jerntrådar kunde ledas en sträcka af
niohundrafemtio famnar, och år 1753 offentliggjorde en
viss Charles Marshall i Scots' Magazine en intressant
beskrifning öfver den elektriska telegrafen. År 1760
framträdde Lesage, professor i mathematiken i Genève
med en af honom uppfunnen elektrisk telegraf, och få
år derefter konstruerade Lomond i Paris likaledes en
sådan. I alla dessa och dylika fall var den skapande
idéen redan gifven, modellen till uppfinningen färdig,
och likväl behöfdes det ytterligare påstötningar,
innan den verkligen kunde komma till utförande och
praktisk tillämpning.

Flera af de vigtigaste uppfinningarne hafva kommit
till oss utan att vi känna deras upphofsmän, så
att vi äro arftagare till ett ofantligt testamente,
resultater af lyckligt själsarbete, utan att namnen
på många af våra välgörare äro oss bekanta. Detta
gäller icke allenast om ett antal äldre uppfinningar,
utan märkvärdigt nog, och för oss föga hedrande,
äfven om många rätt nya. Sålunda anspråka Weber
och Senefelder samtidigt förtjensten af att hafva
uppfunnit litografien; ångfartygets uppfinning
tillägges Spanioren Blasco de Garay, fransmannen
Papin, engelsmannan Jonathan Hulls och skotten Patrick
Miller från Dalsvinton; likaså nämnas som uppfinnare
af spinnmaschinen: Paul, Wyate, Hargreaves, Higley
och Arkwright. För öfrigt hafva många uppfinningar
blifvit gjorda samtidigt och sjelfständigt af
åtskilliga personer. Det är ingalunda svårt att
inse huru ett antal forskare och tänkare, genom ett
allmänt kändt behof hänvisade till experimenter
i en och samma riktning vunno samma erfarenheter
och kommo till enahanda resultater. Understundom
inträffade, att de respektive uppfinnarne bodde långt
skilda från och ej hade den ringaste förbindelse med
hvarandra. Så hafva Hadley och Godfrey sjelfständigt
hvar för sig uppfunnit qvadranten, den ene i London,
den andre i Philadelphia; elektrotypien uppfanns
samtidigt af kemisten Spencer i Liverpool och
professor Jacobi i Petersburg; detsamma gäller om
säkerhetslampan, hvilken förfärdigades af sir H. Davy
och G. Stephenson; och måhända torde här få omnämnas
sjelfva den samtidiga upptäckten af planeten Neptunus
genom Leverrier i Paris och Adams i Cambridge.

Det blir emellertid alltid förenadt med svårigheter att 
fastställa den riktiga grad af förtjenst, hvilken tillkommer
uppfinnare, de der dock allesammans stå på hvarandras
axlar och af hvilka hvar och en endast fortsätter,
hvad hans föregångare påbörjat. Knappt gifves det
på detta område något, som icke är resultatet af en
gradvis framåtskridande process af skiljaktiga, dock
åt samma mål riktade forskningar. Men uppfinningen
i och för sig utgör icke enda svårigheten; ofta är
det mycket kinkigare att sätta den i verket. Hvad
hafva icke tidigare uppfinnare haft att kämpa mot
otillräckligheten och ofullkomligheten hos materialet,
som de behöfde, och de verktyg, med hvilka det måste
bearbetas; huru oändligt hinderlig var icke ofta
arbetarnes ringa färdighet, enär dessa icke förut
sysselsatt sig med så ovana göromål! För femtio
år sedan var det en ofantlig uppgift att sätta
en maschin i gång och ofta en icke ringare att
fortfarande bibehålla gången. Fastän förfärdigade
af skickliga arbetare, ville sådane maschiner alls
icke lära sig att gå. Då hemtades föreståndaren för
verkstaden, der den byggdes, och han gjorde veckor
igenom sina lofvar kring maschinen, tog sönder
den, tillfogade på ena stället en ny del, ändrade
på andra det eller det, och så gick verket en tid
bortåt. I våra dagar har saken visserligen fått ett
annat utseende. De moderna maschinverktygen äro så
fullkomliga och arbeta med sådan noggrannhet och
säkerhet, att de göra rättvisa åt ingeniörernas
noggrannaste beräkningar samt träffa till ända på
tusendedelen af en tum. Då jernångaren "Warriors"
väldiga maschiner fördes ombord på detta fartyg,
gick det så till, att de mera än fem tusen särskilda
delarne från Penn & Söners olika verkstäder hemtades
till ort och ställe, utan att de resp. arbetarne haft
kännedom om, hvarthän och hvartill maschindelarne
voro bestämda. Det hela sattes ihop, ångan insläpptes
i cylindrarne, och den ofantliga massan började
pusta och arbeta, likt en lefvande varelse,
utsträckande sina kolossala armar som en nyfödd
jätte. En stund bortåt pröfvades maschinens kraft
och sedan fartyget blifvit befunnet sundt till lif
och lemmar, rusade det plötsligen med en mäktighet
af omkring tusen hästars kraft derifrån, för att
doppa sin bringa i Nordsjöns vågor. En sådan det
moderna maschinbyggeriets triumf har endast blifvit
möjlig genom de verktygs fullkomlighet, medelst hvilka
metallerna bearbetas, och dessa verktyg sjelfva utgöra
i och för sig ett storartadt vittnesbörd om vår tids
uppfinningsförmåga.

*




Hillern.
(Mustela Putorius.)


Den öfver största delen af Europa utbredda hillern
förföljes allestädes med oförsonlighet, emedan
inget annat djur så skickligt förstår insmyga
sig i landtmannens gård och der grymmare mörda
hemfåglarne. Under sommaren äro hans anfall mindre
att frukta, än om vintern, ty den mildare årstiden
vistas han helst i skogarne, der han efterspanar
unga harar och fåglar eller åtminstone förstör de
sednares ägg. Med vinterns inträde drager han sig
intill byarne, uppsöker i gärdesgårdar och halmtak ett
kryphål och fortsätter derifrån sina röfverier. Fattas
det honom bättre kost, angriper han äfven amfibier;
i hans bo har man understundom funnit ända till 40
stora grodor och paddor, hvilka, sparade i förråd,
icke voro fullkomligt dödade, utan genom hufvudets
sönderbitande endast förlamade. Berwick berättar i
sin populära naturhistoria, att man en gång i ett
vid en bäck beläget hillerhål fann
11 små ålar, hvilka, efter hvad spåren utvisade,
måtte hafva gjort betydligt motstånd. Mot menniskans
eller hundens angrepp försvarar sig hillern
mycket beslutsamt, söker genom språng uppnå sin
fiendes ansigte samt uppgifver motståndet först
med döden. Med stor skarpsinnighet igenkänner han
fällor och fotanglar och undviker dem försigtigt. Hans
fortplantning infaller på sommarn, och antalet ungar,
hvilka först på hösten lemna modern, uppgår till
3-5. Hans lukt är mycket oangenäm och försvinner
långsamt från skinnet, hvilket visserligen mindre
värderas än andra beslägtade arters, men som dock
lemnar ett rätt brukbart pelsverk. Det fullvuxna
djuret mäter 17 tum, utom den 6 tum långa svansen,
är mörkbrunt, omkring nosen och på öronen hvitt,
samt har under det glänsande håret en tät, gulaktig
bottenull.

*



Hörningsholm.

Få ställen i Sverige finnas, som äro så förenade med
landets historia och under en följd af sekler och
med åtskilliga dess utmärkta personers namn, som
Hörningsholm. Med denna historiska märkvärdighet
förenar det äfven lägets, samt den ekonomiska
betydenheten, emedan godset utgör 52
hemman, förmedlade till 34 3/4. Liggande på en holme i
Mörkö socken, ungefär halfannan mil från Södertelje
och Trosa, på trenne sidor kringflutet af vattnet
och skådande utöfver Östersjön, förtjenar dess läge
i hög grad benämningen romantiskt.

Ön, hvarpå slottet ligger, bär tydliga spår efter
flera natur-revolutioner. Grottor, ihåligheter
och klyftor, som genom någon vulkanisk skakning
tyckas hafva uppkommit, hafva, i förening med dess
läge i det sund, som leder till Södertelje, och
hvarest en smal landtunga åtskiljer Saltsjön från
Mälaren, nu mera förenade genom en kanal, tidigt
gjort trakten till ett föremål för de kringboendes
uppmärksamhet, och Vikingarne insågo snart huru
lämplig den var till nederlagsplats, landningsställe
och försvarspunkt. Flera gamla skansar, hvaraf spår
ännu finnas på ön, bevisa detta.

Härvid blef den yttersta nordliga spetsen af
Mörkön, eller, såsom den fordom kallades Sijmonsön
eller Sjömansön, företrädesvis begagnad för dessa
ändamål. Den 90 fot öfver vattenytan upphöjda klippan,
som från sjösidan är helt och hållit otillgänglig,
och som från landsidan var lätt försvarad, var ett
alltför godt fynd att förbises. Måhända är den sägen
icke ogrundad, som gör Hörningsholm till säte för
någon Fylkes-konung. och som dit förlägger Granmars,
Södermanlands Fylkis-konungs, borg. Den dunkla slöja
som omsluter här antydda tidehvarf, börjar först
lyftas fram i den kristna tideräkningen, då landets
historia i allmänhet dagas och hennes ljus sålunda
äfven sprides till dess särskilda nejder.

Det fordna konunga-sätet bibehöll ännu sin betydenhet,
och rikets anseddaste ätter voro efter hvarann
i besittning deraf. Den på sin tid förnämste och
mägtigaste af dem alla, Folkunga-slägten, visar
sig som dess förste kände ägare, och Birger Jarls
son-söner, Magni Ladulås' söner, hertigarne Erik och
Waldemar, undantogo bestämdt denna egendom vid det
arfskifte, de år 1310 upprättade med sin broder,
konung Birger. År 1355 var riddaren Erik Karlsson
Örnefot, sjelf en slägting till Folkunga-ätten, ägare
deraf, och sålde det till sin broder. Det innehades
sedan af dennes efterkommande, men ifrån slutet af
14:de seklet inträffar en tidrymd af mer än hundra
år, hvarunder man icke har någon visshet om dess
ägare. Då framträder det likväl med mera bestämdhet,
och från denna epok kan man med tillförlitlighet
följa dess öden. De voro skiftande och ombytliga,
likasom fäderneslandets. Åtskilliga gånger härjadt
af in- och utländska fiender, ägdes det i början af
1500-talet af riksföreståndaren Svante Sture, hvilken
skänkte det som morgongåfva åt sin andra gemål Märtha
Ivars dotter. Man kan anse detta äktenskap som ett
förebud till Sverges då stundande motgångar, men äfven
till det snara och lyckosamma slutet derpå. Märtha var
danska och hyste det lika oförtjenta som oförståndiga
hat till Sverge och Svenskarne, hvaraf de danske
unions-konungarne lifvades, och hvilket man kan
anse som alstradt icke blott genom öfvermodet, utan
ännu mera genom känslan af deras orättvisor emot det
stjufmoderligt behandlade landet. Ehuru förmäld med
Sverges regent, ehuru således af blodsband och eget
intresse fästad vid Sverge, stämplade hon likväl emot
detsamma, och om man än icke har mera än en blott
misstanke till stöd för den förmodan, att hon skulle
med gift hafva förkortat Sten Sture den äldres lif,
så äger man likväl fullkomlig säkerhet för hennes
hat emot Sverge och hennes hemliga stämplingar med
Kristiern tyrann emot detsamma. Hon drog likväl
ingen personlig nytta af sitt onaturliga förräderi,
och Hörningsholm var lika litet som Sverge ämnadt att
ständigt förblifva en tillhörighet för fäderneslandets
fiender. Sedan Svante Sture aflidit år 1512,
återtog hans son 2:ne år derefter eller 1514 sitt
fädernegods. Det säges väl, att hon, under det krig,
som utbröt emellan Sverge och Danmark, och der den
ädle Sten Sture förlorade lifvet af det sår han erhöll
i slaget vid Bogesund, skall någon tid hafva tillegnat
sig Hörningsholm. Men om detta är sannt, belönade
åtminstone tyrannen, på ett honom värdigt sätt,
hennes tjenster, ty han lät bemägtiga sig slottet,
der han inlade en besättning. Det återtogs sedermera
af Sten Stures frände, Gustaf Wasa, omkring år 1518,
som dervid lät inspärra 70 man af besättningen i ett
torn, efter denna händelse kalladt Juta-tornet. Det
förblef sedermera i hans slägts ägo i ett århundrade
eller så länge några ättlingar i rät nedstigande
linie funnos af denna namnkunniga och om Sverge så
högt förtjenta familj.

Efter Sten Sture den yngres död, och då hans enka,
den högsinta Christina Gyllenstjerna, omsider
1524 återkommit från danska fångenskapen, bebodde
hon Hörningsholm samt emottog och afslog här det
försåtliga giftermålsanbud hvarmed Norrby hoppades
förvärfva ett anspråk på svenska tronföljden. Hennes
son, Svante Stensson Sture, arfvinge till sin faders
popularitet, till hans älskvärda egenskaper och
till hans olyckor, var egentligen den, som lät
uppbygga och försköna slottet efter de förödelser,
det undergått både när det föll i Kristierns händer
och när det befriades derur. Då han jemte sina
tvänne äldsta söner år 1567 i Upsala föll offer
för Erik XIV:s sinnessvaghet, vistades hans enka,
Märtha Lejonhufvud, syster till Gustaf Wasas andra
gemål, ej på Hörningsholm; hon hade följt sina
älskade till deras fängelse-ort, och blef således
genast underrättad om det förfärliga och oförtjenta
slag, som träffat henne. På Eriks vilda yra följde
snart ångern; han skickade till sin moster att
begära hennes tillgift, och frågade med hvad slags
uppoffring han borde köpa den. Hon svarade, att det
enda hon begärde, var en högtidlig förklaring af de
mördades oskuld. Detta skedde äfven genast igenom
en härold, som på stadens gator förkunnade den, och
genom upphäfvandet af ständernas dom, som förklarat
Sturarne brottsliga. En ny period af Eriks sinnesyra
inträffade likväl; han ångrade sin ånger, likasom
förut sin orättvisa. De penningar, han utdelat till
åtskilliga af de mördades slägtingar, återfordrades
från dem; flera af Sturens enkas egendomar sköflades;
konungens ombud skickades till Hörningsholm, för att
efterforska der befintliga dokumenter, och deri, om
möjligt, upptäcka några bevis på Sturarnes brott. Då
ingenting sådant der fanns, bemägtigade de sig i
stället sjelfva slottet, som likväl sedermera återtogs
af hertigarne, när fientligheterna emellan bröderna
utbrustit i uppenbar fejd. Detta Eriks förfarande var
icke allenast politiskt och juridiskt orättvist, det
var äfven otacksamt. Märtha Lejonhufvud hade nämligen
med godhet och omsorg bemött Eriks älskarinna,
sedermera hans maka, Catharina Månsdotter, som der den
1 December år 1556 födde deras dotter Sigrid. Detta
var icke blott en följd af någon smickrande eftergift
för monarkens önskningar; det var en följd af Märthas
ädla tänkesätt och deltagande för Catharina, ty ännu
efter Eriks fall bibehöll hon sin omsorg för Sigrid,
hvilken här uppfostrades.

Hörningsholm blef vid denna tid namnkunnigt genom
en af dessa händelser, som man tror endast tillhöra
romanen, men som hon i sjelfva verket lånat ur
menniskohjertat och menniskolifvet; ett äfventyr,
der lagarne, vördnaden för religionens bud och för
sjelfva föräldraviljan måste gifva vika för
passionens mägtigare stämma. Erik Stenbock älskade
Märthas dotter Magdalena Sture; men som de voro
barn af tvänne syskon, förbjöds deras giftermål af
ett kyrkomötes beslut och ogillades särskildt af
erkebiskopen Laurentius Petri. Märtha Lejonhufvud
trodde sig äfven derföre böra vägra sitt samtycke. De
båda ungas böjelse var likväl mägtigare, än alla
dessa hinder, och de öfverenskommo om en hemlig
flykt. Denna verkställdes Tisdagen före Palmsöndagen
år 1574. Stenbock var då på ett besök på Hörningsholm,
och hade skänkt Magdalena en häst, hvilken han bad
henne försöka tillika med honom, samt dervid medtaga
sin amma. De båda fruntimren satte sig då i släden
och Stenbock bak på, hvarefter han körde ned på
isen. Amman började nu fatta misstankar och påminte
fröken om hennes pligt emot sin mor och den sorg,
hon skulle tillfoga denna. Stenbock tvang henne likväl
med en pistol för bröstet till tystnad, och fortsatte
färden. När de kommit upp i land, omgafs släden af
100 ryttare, hvilka hertig Carl lemnat Stenbock
till detta företags befordran, och man skyndade till
Svärdsbros länsmansgård, som bevakades af ryttarena,
medan fruntimren af der väntande handtverkare försågos
med de kläder de behöfde för resan.

Den gamla friherrinnan Sture hade emellertid genast
blifvit underrättad om hvad som skett, och då
hon återhämtat sig från den svimning, denna nyhet
förorsakade henne, skickade hon sin andra dotter
Sigrid Bjelke efter de flyende, 
Kungssjön vid Berchtesgaden.
att söka återföra dem. Denna begaf sig till Svärdsbro, men 
kunde ingenting uträtta, emedan hon ej ansåg sig böra gifva 
något löfte om moderns samtycke till deras förbindelse. De 
fortsatte således vägen till Visingsö, dit de åtföljdes af Stenbocks 
syster, grefvinnan Cecilia, och den ofvannämnda betäckningen. 
Märtha Lejonhufvud förtröt högeligen denna kränkning 
af föräldramyndigheten och kyrkans bud. Hon skref till 
konung Johan och yrkade straff på förbrytaren. Konungen 
efterkom väl, för sken skull, hennes önskan, och fråntog 
Stenbock sitt embete, äfvensom han förbjöd alla prester att 
viga dem; men derjemte lade han sig likväl ut för deras sak, 
äfvensom hertig Carl och hela den öfriga slägten. Då 
likväl ingenting dermed uträttades, förde Stenbock slutligen 
Magdalena, som i mer än ett år vistats på Visingsö, öfver 
gränsen in i Skåne, der en dansk prest vigde dem. De 
återvände genast tillbaka öfver svenska gränsen, och bröllopet 
firades på Torpa. Denna nya missaktning för den 
moderliga viljan gaf en ny styrka åt fru Märthas 
vrede, och först halfannat år efter bröllopet lyckades 
det slägtingarnes föreställningar, att utverka en 
tillåtelse för det unga paret att återvända.

Hörningsholm, såsom tillhörigt en af landets rikaste
familjer, var följaktligen mer än en gång vittne till
den slösande yppighet, de kunde och enligt tidens sed
ansågo för en skyldighet, åtföljande deras stånd,
utveckla vid sina gästabud och högtider. Såsom
bevis derpå har krönikan förvarat förteckning på de
förråder, som åtgingo vid de tvänne bröllop, dem
Märtha Lejonhufvud föranstaltade åt sina 2:ne döttrar,
den ofvannämnda Magdalena Stures systrar. Vid Sigrid
Stures bröllop med Thure Pedersson Bjelke år 1562,
förtärdes 30 åmar vin, 4 tunnor brunt mjöd, 12 tunnor 
kjersedrank, 1 1/2 tunna must, 8 fat pryssing, 20 läster 
Svenskt öl, 45 oxar, 200 får, 21 svin, 17 kalfvar, 
30 skålp. socker, 453 kannor skird honung; och 
vid Annas bröllop med Hogenschild Bjelke: 35 
åmar vin, 54 oxar, 1 fat 
honung och 45 skålp. socker, 30 skålp. tyskt och 15 skålp. 
svenskt.

Bland märkvärdiga händelser, som höra till Hörningsholms 
historia, är äfven följande: den sedermera genom sina bragder 
i 30-åriga kriget så ryktbare fältmarskalken Johan Banér 
vistades som barn någon tid på slottet hos sin slägting 
Svante Sture. År 1604, då han var ungefär 8 år gammal 
och lekte med de andra barnen uppe i det runda tornet, föll 
han från en höjd af 19 alnar ned på en derunder liggande 
stenhög. Vid det rop af förskräckelse, som amman upphäfde, 
skyndade de närvarande till stället, och vågade knappt tro 
sina ögon, då de funno barnet helt oskadt sittande bland 
stenarne, lekande med några grässtrån, som det uppryckt. 
Gustaf Adolf sade sedermera till Banér, som en gång 
berättade denna händelse, att Gud bevarat honom till något 
stort, och deri hade han äfven fullkomligt rätt, som sedermera 
tiden utvisade.

Efter Sture-ättens utgång tillföll Hörningsholm Johan 
Oxenstjerna, den store Axels son, som var gift med den 
sista Sturens dotter; men som detta äktenskap blef barnlöst, 
tillföll godset efter hans död den yngre dotterns son, Svante 
Gustafsson Banér, hvars ätt egde det till år 1746, då det 
såldes till grefve Bonde, hvars familj ännu äger det.

År 1719 delade Hörningsholm samma öde, som träffade 
den östra Svenska kusten, att härjas af Ryssarne. Dessa 
förödelser, med de omständigheter som åtföljde dem, kunna 
anses som en inledning till den långvariga epok af blygd och 
förnedring, som utmärkte tiden från Carl XII:s död till 
Gustaf III:s revolution. Man ville öfvertyga folket, att en 
konung behöfdes, för att skydda det emot
fienden. Man fördröjde derföre fredens afslutande,
och lät inför sina ögon förhärja landets kuster,
icke af en öfverlägsen styrka, utan af en ströfkorps,
som man utan särdeles möda kunnat förjaga. Mellan den
22 och 25 Juli sistnämnde år anlände Ryssarne till
Hörningsholm, åtföljde af en grefve Douglas, som,
sjelf Svensk, förut ofta vistats på slottet. En gammal
betjent, som igenkände honom, vände sig knäböjande
till honom och bad honom skona slottet och kyrkan; 
men som Ryssarne endast skonade egendomar, hvilka
tillhörde deras vänner, ägde de intet medlidande för
hvarken slottet eller socknen. Allt förhärjades;
slottet nedbrann så långt det kunde brinna, och i
hela Mörkö socken blef intet hus öfrigt, mer än en
visthusbod vid Tokvik, hvilken bär tydliga spår,
att man försökt antända den, men som ännu finnes i
behåll, ehuru samma hemman för några och femtio år
sedan å nyo nedbrann vid en skogseld. Allmogen på
orten hyser derföre en slags vidskeplig vördnad 
för detta gamla hus. Det 
skändligaste af allt vid denna tilldragelse var, att på ön 
funnos trenne skansar, anlagde under Gustaf Adolfs tid, och 
bibehållna ända till medlet af förra seklet. Besättningen 
drogs likväl från dessa skansar dagen före Ryssarnes ankomst.

Det nuvarande slottet är år 1748 uppbygdt efter 
Hårlemans ritning. Ännu finnas der likväl lemningar efter det 
gamla, och år 1824 upptäckte man i det fordna, så kallade 
runda tornet, ett fängelse, hvari träffades menniskoben. 
Nedgången dit var en liten rund öppning af 1 1/4 alns diameter, 
ett prof på de tiders hårdhet och barbari, då det begagnades.

(S. M.)

*

Den vanlige Björnen. Polar- eller Isbjörnen (se sid 362).


Kungssjön vid Berchtesgaden.

En af de intressantaste punkterna i tyrolska alperna
är omgifningen kring Gastein och Berchtesgaden. Det
sednare hör till Bäjern, under det att gränslinien
är dragen genom den i omedelbara granskapet belägna
Königssee (Kungssjön). De på österrikiskt område
liggande, högsta bergsspetsarne äro Untersberg
(6,200 fot) och den höga Gogel (7,812 fot). Änskönt
dessa berg icke uppnå höjden af många andra alper
i Tyrolen och Schweitz, äro de å andra sidan
lättare tillgänglige samt erbjuda de herrligaste
utsigter. En af de skönaste punkterna är ofvannämnde
Kungssjön, eller, som folket der i trakten kalla den,
Bartholomeus-sjön. Ett afflöde ur densamma, Achen,
strömmar genom en af de mest romantiska bergsdalar
och bildar, efter icke fullt en mils lopp, flera
andra små sjöar. Omkring Berchtesgaden finnes det
ej egentliga byar, utan bondgårdarne ligga spridda
vid bergssluttningar, ängsmarker och dalgångar. De
genom dalarne förande vägar gå, på sträckor af blott
några hundra steg, oupphörligt i zick-zack, och helt
oväntadt stöter man på ett bjelkhus, hvars spåntak är
betäckt med tunga stenblock. Många af bergstopparne
äro året igenom betäckta med snö, och blott sällan
anträffas en sädesåker; invånarne finna dock i de
vidsträckta skogarne, ängarne, saltbergverken samt i
trä- och elfenbens-snideri lönande näringskällor. Vid
sjöns stränder
ligger vallfärdskapellet S:t Bartholomeus, till
hvilket det fromma landtfolket vandrar i stora
skaror. Närmast kapellet ligger det kungliga
"jagtslottet", hvarest de resande på sina utflygter
från Berchtesgaden intaga förfriskningar, af hvilka
fisk, isynnerhet laxören, och stengetsvildbråd
äro de omtycktaste. De Kungssjön omslutande bergen
nedstupa delvis från en höjd af 5,000 fot lodrätt
i den mörkgröna vattenspegeln, så att endast på
få ställen finnas lämpliga landningsställen för
båtar. De höga, branta, i vattnet sig afspeglande
klipporna förläna åt sjön en melankolisk anstrykning,
och blott sällan röres ytan af ett lätt luftdrag. I
sådana ögonblick bilda de silfverglänsande vågorna
och snön på bergsspetsarne ett herrligt färgspel,
hvilket ytterligare stegras genom de öfver den stilla
sjön framsväfvande molnen. Utifrån sjön skådar man
i ett aflägset fjerran den öfver 9,000 fot höga,
med evig snö betäckta Watzmann med dess båda horn
samt Reichen-topparne, öfver hvilkas klyftor och
branter hittills blott få vandrare vågat sätta sin
fot. Sceneriets ensamhet afbrytes blott då och då
genom en örns uppflygande eller bjällrornas klingande
från de på alpängarne betande hjordarne, så att den
på det lugna vattnet framflytande ovilkorligt tvingas
att länka sina tankar på den storartade naturen och
dess skapare.

*



Den vanlige Björnen och Isbjörnen.

Den vanlige björnens (Ursus Arctos) utseende
och lefnadssätt är temmeligt bekant. Ensamma och
sällskapsskygga, välja björnarne de dystraste klyftor
och hålor, urhålka en fördjupning, i hvilken de
tillreda sig ett med mossa utfodradt lägerställe,
inqvartera sig äfven någon gång i en ihålig trädstam
eller åtnöja sig under sommaren med skyddet af
nedhängande qvistar. Sorgfälligare iordningsställes
vinter-idet, hvarest hanen sofvande tillbringar
den kallaste årstiden i dvallikt tillstånd, medan
honan i Januari föder en till tre ungar, hvilka äro
ganska väl utbildade och ingalunda så oformliga,
som våra förfäder berättade, men likväl förblifva
blinda 30 dagar. När björnen, vid inträdandet af
skarp köld går i sitt ide, är han vanligen ganska
fet, men kommer så mycket magrare fram på våren,
enär organisationen under vinterdvalan åter uppsugit
och förarbetat den aflagrade fettmassan. Gynnsamma
temperaturförändringar inverka på honom i likhet med
så många andra vintersofvare; han vaknar då redan
i Januari och går ut, men faller vid ny köld i det
fordna lethargiska tillståndet. Honan åter sofver
icke oafbrutet, enär hon måste sörja för ungarne. Att
björnarne under öfvervintringen suga sina egna ramar
är en gammal fördom, som för länge sedan blifvit
vederlagd. Menniskor angripa de sällan, men kunna,
retade eller qvalda af hunger, blifva fruktansvärda
fiender samt utveckla då vighet och skicklighet,
egenskaper som man, att döma efter deras klumpiga
kroppsbeskaffenhet, ingalunda kunde tilltro dem. Vår
berömde Nilsson berättar, att man sett en björn,
hvilken med en död häst mellan framtassarne upprätt
marscherade på en öfver en klyfta nedfallen trädstam.

Nästan alla delar af björnens kropp hafva sitt
värde eller äro åtminstone brukbara; huden lemnar
goda täcken och pelsar, det särdeles lättflytande
fettet anses af folket som ett ofelbart läkemedel mot
mångahanda sjukdomar, och det visserligen sötaktiga
köttet göres smakligt genom rökning. Ingen jagt är
för öfrigt farligare, än den på en af sina ungar om
våren åtföljd björnhona, hvilken ursinnigt försvarar
sig, ingalunda skyr att uppoffra sig för sin afföda
och som, fastän svårt sårad, under doft brummande
ända till dödens inbrott fortsätter kampen. Båda
könen klättra i träd och på klippväggar med stor
behändighet, stiga baklänges åter ned, begagnande sig
af ringaste fäste, simma snabbt och skickligt samt
gå under sommaren för svalkans skull ofta och längre
stunder i vatten. Tagna unga, låta de lätt tämja sig 
och kunna dresseras till hvarjehanda konster,
enär de besitta icke så ringa intelligens. Huru
gamla de i vilda tillståndet kunna blifva, låter
naturligtvis icke bestämma sig, men i fångenskapen
hafva enskilda individer uppnått en ålder af 40-50 år. 

Isbjörnen (Ursus maritimus), en af de största
och fruktansvärdaste af sitt slägte, lefver blott
inom polcirkeln. I stånd att uthärda de skarpaste
köldgrader, ströfvar han som oanfäktad sjelfherrskare
i ett dystert och öfvergifvet rike omkring mellan
isberg och snöfält, simmar, drifven af hunger,
från ett isstycke eller en ö till en annan, dyker
lika skickligt som uthålligt och förmår till och
med bland ishafvets vågor att fånga sitt byte. Efter
Lyons berättelse stämplar han listigt efter skälen,
sjunker sakta ned i hafvet, när han varseblifver
en sådan, frånvinner honom under simningen vinden,
närmar sig ofta dykande och i all sköns stillhet
samt beräknar afstånd så riktigt, att han vid sista
uppdykandet synes tätt bredvid skälen, hvilken är
förlorad, må han än blifva qvarliggande på isen eller
nedsticka i vattnet. Huru stor björnens uthållighet
i simning är, framgår af Sabines berättelse, enligt
hvilken han upptäcktes midt i det då alldeles isfria,
10 geografiska mil breda Barrow-sundet. Äfven förmår
han under simningen göra stora språng och enligt
Cartwright fångar han dykande till och med laxar och
dylika snabba fiskar, Hans gång på land tyckes vara
vacklande och osäker, men kan äfven i nödfall utbilda
sig till största snabbhet. Bär, sump- och sjöväxter
tyckes han blott förtära, när jagten utfaller
ogynnsamt. Efter de tillförlitligaste observationer
öfvervintrar hanen aldrig, deremot drager honan sig
vid den kallaste årstidens inträde tillbaka under
öfverhängande isblock och klippor eller gräfver sig
i den frusna snön ett lägerställe, hvilket genom nya
snöfall snart tilltäckes så fullkomligt, att blott en
öppning för andedrägten qvarblifver. Här framföder hon
i slutet af December två ungar, hvilka i Mars, och då
så stora som fårhundar, i sällskap med den uthungrade
samt för den skull dubbelt fruktansvärda modern,
ströfvar omkring i kustkärren och begifva sig sedan
ut på hafsisen, hvarest de genom rikligt foder snart
blifva ganska feta, men icke sällan på stora isstycken
drifvas ut i öppna sjön, ja ända till Island, hvarest
de bland hjordarne anställa sådane nederlag, att,
efter Richardssons berättelse, invånarne i massa
angripa dem. Huru farlig denna jagt är, torde vara
tillräckligt bekant, utan beskrifning. På det hela
taget är isbjörnen långsträcktare byggd än beslägtade
arter; emellertid är hans medellängd fordom 
mycket öfverdrifvet angifven. Pallas beskrifver en
fullvuxen hona om 6 fots 9 tums längd, Philipps en
annan af 7 fots längd och 610 skålpunds vigt. De
största exemplaren omnämner Ross om 7 fot 10 tums
längd och 1,160 skålpunds vigt samt Lyon om 8 fot
7 tums längd och 1,600 skålpunds vigt. Hufvudet är
för öfrigt långsträckt, hufvudskålen föga hvälfd,
munnen jemförelsevis liten, halsen lång, fotsulorna
ganska stora, täthåriga och för den skull på isen
lemnande stadigt fäste; de tjocka, krokiga klorna
uppnå ingen särdeles storlek; den gulaktigt
silfverhvita pelsen består af korta, täta,
jemnliggande, på buken och benen fina samt ulliga
hår. Efter gamla berättelser, hvilka emellertid
motsägas af Lyons erfarenhet, skulle förtärandet af
isbjörnskött, bland andra förskräckliga verkningar,
förorsaka hudens lossnande o. s. v.

*




Presidentskans döttrar.
Berättelse af Richard Gustafson.


Fyra voro presidentskans döttrar till antalet. Den
äldsta, Zuleima, var "liflig och mörk som en
spaniorska, hennes hår var glänsande svart,
som ebenholz, och ögonen tindrade likt stjernor,
blixtrande från nattsvart himmel".

Den andra i ordningen, Angelica, var icke fullt
så mörk som Zuleima, "håret kastaniebrunt och ögon
strålande mildt som Augustimånens sken".

Den tredje, Engel, var i allo värdig sitt namn,
"hvarken ljus eller mörk, ögon dunkelblå, som hafvets
vågor, drömmande och skön, lik en sommarnatt i
norden".

Det fjerde bladet i den sällsynta fyrväplingen
hette Rosa och var om möjligt ännu skönare, än alla
de andra, "blond och i allt en bild af våren, ögon
strålande som solen på ljusblå vårhimmel, kinden prydd
med rosor, och i sinnet var hon munter och yr, lik
en vårbäck, som obekymrad hoppar fram öfver klippor,
genom skogar, dalar och ängar, öfverallt spridande
glädje omkring sig, tills den omsider sorglöst
utgjuter sig i evighetens allt omfattande haf".

Hur många gånger var presidentskan gift? tycker jag
mig höra läsaren fråga.

En gång allenast; men tålamod om jag får be, så skall
jag straxt nöjaktigt förklara allt."

Presidentskan var af en svärmisk, högst poetisk natur,
och på sin tid en mycket omtyckt författarinna. Året
efter hennes bröllop skref hon sin första novell, den
hon kallade "Zuleima", och kort tid derefter föddes
den mörka Zuleima. Två år derefter fulländade hon sin
andra novell, "Angelica", och samma år som novellen
numro två syntes i bokhandeln, såg den brunögda
Angelica dagens ljus. Så utkommo äfven novellerna
"Engel" och "Rosa" vid de tidpunkter, då Engel och
Rosa kommo till verlden.

Således hade presidentskan noga räknadt åtta döttrar,
fyra snillefoster och fyra af mer materiel natur. Så
mäktigt hade fantasien inverkat på presidentskan, att
hennes döttrar bekommit fullkomlig likhet, hvar och
en med sin namnsyster inom fantasiens områden. Det
utseende presidentskan tillagt hjeltinnorna i sina
noveller, kunde i dess minsta detaljer tillämpas på
hennes döttrar, hvarför jag också citerat hennes
egna ord, då jag här ofvan beskrifvit de fyra
skönheterna.

Vid den tidpunkt jag lärde känna dem, var Zuleima
tjugofyra, Angelica tjugotvå, Engel tjugo och Rosa
sjutton år.

Uppfostrade på en egendom i Östergötland, hade de
nyligen uppkommit till Stockholm, för att der träffa
sina idealer, som kommit på fantasisystrarnes lott;
ty de lefde alla i den öfvertygelsen, att deras öden
måste till punkt och pricka öfverensstämma med de
romantiska öden, som träffat novellernas hjeltinnor;
också kunde hvar och en, flytande som en katekeslexa,
från perm till perm upprepa den novell, hvaraf hon
fått sitt namn.

Deras ankomst till hufvudstaden väckte stark sensation
i de högre kretsarne; de äldre ropade högt på mirakel,
de unga ogifta Stockholmsdamerna höjde medlidsamt
på axlarne, men trånade likväl bort af hemlig
afund och svartsjuka. Värst af allt var likväl, att
ungkarlarne betogos af ett slags kärleksraseri, som
kom dem att glömma alla band; förlofningar brötos,
gamla flammor öfvergåfvos, allt för presidentskans
döttrar. Hundratals unga fruar blefvo författarinnor,
som täflade om att i digra volymer skildra hjeltar
och hjeltinnor, begåfvade med sagolik skönhet och
fabulösa behag, alla i det hopp
att det skulle gå dem hardt när, som det gått med
presidentskan. Tiden gick, men bland flera hundra
aspiranter lyckades det icke för en enda, att få
verkligheten att likna fantasiskapelsen, hvarför
ock författaremanien upphörde, sedan den inhemska
litteraturen vunnit ett par hundra otryckta mästerverk
på försöket.

Det var på hösten som mina hjeltinnor anlände till
hufvudstaden. Hela följande vintern belägrades
presidentskans boning, från tidigt på morgnarne
till sent på aftnarne, af en friareskara, så talrik,
att presidentskan vid vårens ankomst måste anslå en
ganska stor summa till iståndsättandet af trappor och
lås, hvilka mycket lidit af den upp- och nedtågande
massan.

Men oaktadt alla förklaringar, alla suckar och
smäktande ögonkast, förblefvo flickorna kalla och
ståndaktiga, ty de ideal, som blifvit dem tilldelade
i ödets böcker (novellerna) hade ännu icke visat sig.

I novellen Zuleima stod skrifvet, att Zuleimas
kärlek väcktes, då hon en gång af en husar-officer
räddades från att drunkna. Husarofficerare funnos i
mängd bland Zuleimas tillbedjare, men något tillfälle
att pröfva hvem som var den rätta, erbjöd sig icke på
hela vintern, tvärtom, alla varnade henne för svag is,
då hon väckte frågan om isfärder etc. etc.

Angelicas ideal skulle utstå många vedermödor
för hennes skull, han skulle äga en ridderlig och
uppoffrande karakter, sinne för allt skönt m. m. Bland
annat skulle han duellera för henne och illa sårad
vårdas af hennes händer, för att sedermera uppstå
och lefva lycklig med henne på sitt ärfda slott;
men Angelica veterligt, hade ingen utstått andra
vedermödor, än den hennes kallsinnighet förorsakade
dem.

Engels ideal var en svärmande yngling, full af kärlek
och poesi. Oskyldig som ett lamm, skulle han möta
Engel med sänkta blickar och, knäböjande på afstånd,
tända rökelse och sjunga sonnetter. Men icke nog med
att den blåögde, oskyldige ynglingen skulle sjunga
sonnetter à la Petrarca, han måste äfven en gång
vara otrogen sin dyrkade Engel, men likväl återkomma
ångerfull och med tiodubblad kärlek. Någon sådan
yngling hade Engel ännu icke sett, alla hade knäböjt
vid hennes fötter, ingen hade sjungit sonnetter,
ingen hade varit otrogen, tvärtom, alla hade följt
henne troget som skuggan.

Åt Rosa var det hårdaste ödet förbehållet: hennes
hjerta måste fästa sig vid en ung lord, en ädel
själ, som drabbats af en massa svåra olyckor, som
blifvit bedragen af alla och derigenom blifvit
menniskohatare. Rosas glädje skulle fly för den
olyckliga kärlekens förhärjande vindar, hon skulle
se sitt ideal tråna bort af splen, utan att kunna
hjelpa honom; slutligen skulle hon dock segra och i
triumf föra den räddade lorden till altaret. Någon
lord hade emellertid icke synts till, och alla andra
tillbakavisades.

Sommaren kom och presidentskan flyttade ut på landet
med sina döttrar. Högst få voro de friare, som vågade
följa de obevekliga skönheterna; ty de tusentals
korgar de utdelat, hade tilltvingat dem en viss
respekt, och mången ung man återvände ångerfull till
sina pligter, då han såg det öde, som utan undantag
träffade dem, hvilka formligt framlade sina anbud.

En af husarofficerarne hade bibehållit terrängen,
men ännu icke ryckt fram till storm, varnad af sina
kamraters öde; det hade icke undgått honom, att
Zuleima visade en afgjord smak för husarofficerare,
hvarföre han ock beslöt att i 
maklighet beskjuta och underminera fästningen, så att han
vid stormlöpningen måtte kunna vara säker om segern.

Han begaf sig dagligen ut till sommarstället, der
presidentskan bodde, och ansågs snart för Zuleimas
förklarade gunstling, ty i den förmodan, att han var
den rätte, uppmuntrade honom Zuleima i hans bemödanden
att göra sig älskvärd.

En dag promenerade vår husar och Zuleima vid stranden
af ån, som flöt ett stycke från boningshuset. Den
lycklige officern trodde sig hafva sett nog af
Zuleimas böjelse för att våga en förklaring då
passande tillfälle erbjöde sig, och detta tillfälle
kom snarare än han hade väntat.

Vid öfvergången af spången, som ledde öfver till
andra stranden, stannade Zuleima, liksom intagen
af en plötslig tanke, hennes ögon riktades emot
husarofficern, liksom ville de fråga: är det verkligen
du, som är den rätte?

Älskaren, förbryllad af hennes blickar, föll på knä
och utropade: "Zuleima! jag kan ej längre dölja den
eld, som dina ögon tändt i mitt hjerta; jag älskar
dig! o, säg att du emottar offret af min kärlek!"

Häpen öfver det oväntade knäfallet tog Zuleima
obetänksamt ett steg baklänges -- och föll i ån.

Med ett rop af förskräckelse störtade älskaren upp,
men blef stående, liksom förstenad, på spången,
under det att Zuleima sjönk, sträckande sina armar
emot honom.

Efter en stund kom hon åter upp till vattenytan och
sträckte på nytt sina armar emot husarofficern, som
dock qvarstod orörlig på spången, högljudt ropande
på hjelp.

Zuleimas öde hade troligen afgjorts af döden, om icke
en ung bonddräng tillkommit på löjtnantens rop och
störtat sig i ån, förande Zuleima med några kraftiga
simtag till land.

Den förste, som lyckönskade Zuleima till hennes
räddning, var löjtnanten, som återfått rörelseförmågan
i detsamma han såg sin älskling räddad, men icke ett
ord, icke en blick fick han till svar.

Nu tillskyndade presidentskan och hennes tre
torrskodda döttrar, hvilka förde den stackars Zuleima
till hemmet. Troende att Zuleima funnit sitt ideal,
bemötte de löjtnanten med all möjlig uppmärksamhet;
men då Zuleima upplyste dem om misstaget, förbyttes
uppmärksamheten i förakt, och presidentskan lät
honom temmeligen tydligt förstå, att det var dem
alla fullkomligt likgiltigt hvar han befann sig,
blott han icke vidare besvärade dem med sin närvaro.

Som jag hört skall Zuleima ett par år sednare upprepat
försöket med en annan husarlöjtnant (sedan hon förut
visligen lärt sig att simma), men med samma resultat,
ty hon hade åter igen påträffat en älskare, totalt
okunnig i simkonsten.

Angelica studerade med ifver sina beundrares
karakterer, men ingen emotsvarade det ideal, som borde
tillkomma henne; ingen utstod några vedermödor för
henne, och fastän de betraktade hvarandra med riktiga
basiliskblickar, så tycktes lusten för några blodiga
strider om föremålet ligga långt från deras tankar.

En gång var det dock hardt när, att en af hennes
beundrare hade behöft hennes vård. Häradshöfding
P. företog sig nämligen det orådet att med sin
promenadkäpp tillrättavisa en vägfarande bonde, som
med sitt kärrhjul kom för nära Angelicas klädning,
så att ett stycke deraf följde med på färden. Bonden
blef förargad och kringklappade häradshöfdingen, så
att han låg sjuk en hel vecka; men Angelica tyckte,
att det icke lönade mödan att sjelf vårda den sårade,
hvars blod flutit för ett par duktiga bondenäfvar och
icke för klingan. Dessutom hade häradshöfdingen inget
slott att ärfva; om så hade varit, skulle saken helt
säkert fått en annan utgång, och knytnäfsbataljen
hade måhända fått gälla som duell.

Engel träffade, som hon trodde, sitt ideal; men då
han efter en lång tids trohet af henne förmåddes till
otrohet, så fick han en så afgjord smak för otroheten,
att han aldrig återvände till henne.

Rosa, vårens afbild, ledsnade snart vid de
föreskrifter, som ödets bok förelade henne. Sedan
hon i två år förgäfves väntat på den svårmodige
lorden, fattade hon tycke för en ung läkare och
blef hans maka, dock icke utan mycket motstånd från
presidentskan och de tre systrarne, hvilka sednare
ståndaktigt fortforo att söka sina respektive
idealer.

"Nå ändtligen hafva vi fått bort den fjerde, nu stå de
tre gracerna qvar!" yttrade en bekant, för hvilken jag
omtalade mina iakttagelser om presidentskans döttrar.

"Förlåt", svarade jag, "vi få icke glömma bort tiden,
den obevekliga härjaren. Åren förgingo och de tre
gracerna sågo sig en vacker dag förvandlade till
gamla skrumpna fröknar.

Zuleima insåg, att hon aldrig mera skulle komma i
tillfälle att pröfva någon husarofficer, Angelica
att säkerligen ingen mer ville duellera för henne;
hvad otroheten angår, så skulle Engel icke mera behöft
påminna derom.

Alla tre insågo nu, fastän för sent, sin oklokhet
och instämde i följande sentens:


"Skapa dig aldrig en urbild, ty sällsynt är idealet;
Ängsligt du söker det; men ack, du finner det ej."


*



En upp- och åter neddykande ö. (Se sid. 365.)
En upp- och åter neddykande ö.

Hvem hade icke hört talas om ön Ferdinandea, hvilken 
år 1831 uppsteg ur hafvet emellan Sicilien och Afrika, och 
efter några månader åter försvann! Denna vulkaniska 
företeelse iakttogs bland andra af geognosten Hoffman, doktor 
Philippi, doktor A. Schulz och Escher von der Linth, alla 
tyskar. Det var efter några, den 28 Juni och 2 Juli 
anmärkta svaga jordstötar, som man varseblef, att hafvet vid 
pass fem mil från Sciacca på Sicilien under åsklikt dån på 
ett ställe höjde sig omkring 200 fot. Den under tio minuter 
uppvällande vattenmassan var svart, och en horizonten 
omhöljande rökmassa utvecklade sig derutur. Hvar 20:de till 
30:de minut upprepades detta ... Det böljande hafvet var 
vidt och bredt betäckt med otaliga döda fiskar. Om natten 
hördes blott dånet af eruptionerna, men inga eldfenomener 
iakttogos. Först den 24 Juli höjde sig en af vulkanisk aska 
och lavastycken uppkastad, med krater försedd, ringformig ö 
ur hafvet. Ur det inre af denna askkägla framstöttes tätt 
efter hvarandra följande, till klot hopade, bländande hvita 
ångmassor, dock utan buller, samt förlänade en högst romantisk 
anblick. Hvar annan eller tredje minut frambröto svarta 
ask- och slaggstoder genom dessa dunstmassor, hvilka liknade 
ofantliga snöfall eller bomullsbalar, så att ön blef alldeles 
osynlig och först åter visade sig, när vinden skingrade 
ångorna. Rökpelaren uppnådde en höjd af 2,000 fot. Det 
kratern omgifvande hafvet var icke upphettadt, utan visade 
samma värme, som på långt afstånd derifrån. Snart följde 
i häftig eruption ända till 600 fot högt uppslungade slagg-, 
ask- och stenmassor, hvilka, bildande en hotande pelare, läto 
sitt innehåll falla ned som raketer. De nedstörtande massorna 
förstorade hväsande kratern, medan det hvita dunstklotet sväfvade 
öfver askstoden likt en silfverkrona. Fritt sväfvande, men 
icke från kratern uppstigande, taggiga blixtar genomkorsade 
understundom den mörka askpelaren. På hvarje blixt följde 
ett kort dån, stenarne slungades på deras väg upp och ned, 
rasslande mot hvarandra, men för öfrigt kunde icke något ur 
djupet kommande buller förnimmas. Dessa blixtar utgjorde 
det enda eldfenomenet; från kratern uppsteg inget rödt 
eldsken, så som fallet är vid Vesuvius och Etna. Ön, som 
kallades Ferdinandea, kunde beträdas den 29 September 1831. 
Den var kägelformig och hade ungefär 2,000 fots omfång. 
Dess krater stod i förbindelse med hafvet och var fylld med 
rödt vatten, utur hvilket kokheta, svafvelluktande ångor 
uppstego. Holmen stod på en upphöjd del af hafsbottnen, hvilken 
i början endast lindrigt sluttade utåt, men sedan plötsligt 
stupade lodrätt ned i djupet. Då efter hand tillförseln af 
nya materialier upphörde, var också holmen hemfallen åt 
tillintetgörelsen, ty, belägen midt i hafvet och utsatt för 
stormens och vågornas förenade raseri, förmådde den icke med 
sina lösa beståndsdelar i längden trotsa elementerna. Dess 
omfång minskades mer och mer; i slutet af Oktober utgjorde 
det blott 1,600 fot och dag från dag blef den allt mindre, 
tills den märkvärdiga ön ändtligen alldeles försvann. Och så 
rulla nu hafvets böljor öfver de underjordiska krafternas 
hemlighetsfulla jättebarn. Möjligt att den en dag åter stiger 
upp -- en Undine, hvilken högre makter tillstädja att då 
och då för kort tid fröjda sig i de värmande solstrålarne.

Som curiosum må nämnas, att knappt tre veckor efter 
öns uppstigande, och innan den ännu var färdigbildad, 
engelsmännen den 2 Augusti, med iakttagande af alla sjörättens 
former, förklarade holmen för en engelsk besittning, änskönt 
densamma otvifvelaktigt låg inom sicilianska ö-gebitet, men så 
oväntadt den erhölls, lika oväntadt förlorades den snart.

*




Fans-stammens målning af kroppen.  (Se sid. 366.) En tatuerad indianhöfding.  (Se sid. 366.) 

De menskliga drifterna såsom föranledare till de tidigaste uppfinningarne.

(Forts. fr. sid. 347.)

Allt efter som genom vidsträckt boskapsskötsel, en
systematiskt bedrifven och genom trafiken med andra
folkslag inbringande fiskfångst eller afkastningen af
jagten eller till och med handarbeten, medellösheten
minskar sig och en varaktig besittning anses som
eftersträfvansvärd, erfar också beklädnadssättet en
ombildning.

Derigenom att andra länders produkter, dels
såsom råmaterial, dels i förädlad form, blifva
tillgänglige, är möjligheten af en större mångfald
gifven, hvilken genom åsynen af främmande drägter
småningom öfvergifver de gamla formerna, upptager nya
och slutligen leder till det omvexlande tillstånd,
hvilket vi beteckna som mode.

Nästan öfverallt finna vi herdefolken till en början
begagna kläder af djurhudar och dylikt. Mellersta
Asiens mongoliska nomader hafva deremot genom
förbindelsen med sina ryska och kinesiska grannar
erhållit bomulls- och sidentyger, hvilka hos de
mer bemedlade nästan utträngt läder och pelsverk,
så att dessa nu endast användas till vinterkläder
eller utsmyckning. Deras drägt består af benkläder,
skjortor, öfver- och underkläder samt mössor. Stöflar
och strumpor begagna de likaledes, och deras ofta
mycket dyrbara drägter äro utsirade med konstrika
broderier; kort sagdt, af grundbeståndsdelarne till
en fulländad toilett felas dem ingenting annat än
intresset för det vigtigaste af allt: renlighet. Men
så är detta också det särskiljande draget emellan
den aktiva och passiva racen. Medan de redan mer
bildade kalmuckerna, tillhöriga den passiva racen,
med afgjord afsky undvika bruket af vatten, äro Stilla
Hafvets aktiva stammar, änskönt de till största delen
befinna sig på det lägsta trappsteget af utveckling,
tscherkesserna och andra folk, hvilka i andlig
utbildning stå långt bakom mongolerna, verkliga
mönster af kroppslig renlighet.

Kalmucken begagnar de dyrbaraste och bästa kläder
äfven till de smutsigaste bestyr, tscherkessen tvättar
sig, om det är på något sätt möjligt, efter hvarje
handarbete.

Prydnader. Här börjar nu visserligen smakens stora
område, på hvilket, som bekant, icke går an att bryta
någon lans. Vi måste emellertid åt detta ämne, som
icke mera betingas af klimatiska inflytelser eller
blotta nödvändigheten, utan vid hvilket det fria
urvalet af den andliga verksamheten, uppfinningen,
lemnar skönhetssinnet ett vidsträckt spelrum och vid
hvilket utvecklar sig estetiska åskådningar, de der
måste förutsättas i jembredd med hvarje konstkritik,
egna några ord, isynnerhet som på folkens högre
kulturgrader beklädnad och prydnader oskiljaktigt
sammanfalla. Vi hafva redan vid första rudimenterna
till beklädnad funnit, att dessa begrepp här i
viss mån öfverensstämma: Vildarnes öfvermålning,
hvilken ofta ej består i något annat, än att handen
doppas i en färgskål, hvarefter de drypande fingrarne
föras öfver den nakna eller redan med en grundfärg
öfverdragna kroppen, efterlemnande färgade spår,
söker att betäcka, att skydda, liksom den å andra
sidan också är afsedd att pryda.

Figurerna anbringas småningom efter bestämda
skönhetsreglor och fåfängan, som en hufvuddriffjeder
till alla menskliga sträfvanden, spelar dervid en
väsendtlig roll. Martius såg på sin resa i Brasilien
en morgon framför sin hydda en indianska måla sig. Han
gick bort till henne, tog hennes färgkopp och satte
kronan på verket med några fantastiska sirater, hvilka
väckte hela stammens högsta beundran. Följande morgon
stodo samtliga qvinnorna framför botanistens hydda
och bönföllo enträget, att de måtte blifva utsirade
på samma sätt.

Åstundan att smycka sig, förutsätter att afseende
fästas vid andra menniskor, en känsla, som icke
finnes hos den fullkomligt rå individen. Först är det,
emedan förbindelsen med andra menniskor till en början
åtföljes af fruktan och misstro, skenet af kroppslig
storlek, som menniskan vill förhöja. Hon söker att
åt kroppen förläna mer ansende och derigenom till sin
fördel förstora intrycket. Höga hår- och fjäderbuskar
fästas på hufvudet, öron och läppar genomborras 
samt utvidgas onaturligt, genom instickande af
träbitar-stenar, bladrullar m. m. af allt större och
större diameter. Bokotuderna, hvilka bland andra,
skatta åt denna sed, ombinda äfven knäveck och
fotknölar med baststreck, hvarigenom dessa delar
blifva smärtare, under det att vaden och det öfriga
benet, på grund af det ökade blodtilloppet, sväller
upp. I många trakter af jorden hållas de tjockaste
personerna för de vackraste.

Vidare gör man också utseendet vildare. Många
folkstammar bryta ut framtänderna och låta
blott enskilda, lika betarne hos vilda djur,
stå qvar. En dylik fåfänga leder slutligen till
fullkomligt stympande af kroppen och är isynnerhet
förkastlig, emedan den ofta gifver den onaturliga
kroppsutbildningen en varaktig riktning, hvilken icke
kan inverka gynnsamt på själsorganerna. Bruket att
kringvira det nyfödda barnets hufvudskål med band,
eller pressa den emellan bräden, är mycket utbredt
bland Nordamerikas råa indianstammar. Platthufvudena
hafva sitt namn efter effekten af detta
förfaringssätt. De taga barnets hufvud icke förr ur
klämman, än då hufvudskålen tillhårdnat och bibehåller
den påtvingade formen. Främre delen af hufvudet visar
sig alldeles afplattadt men bakre delen onaturligt
uppdrifven i höjden, och ju mera detta är fallet,
desto skönare anser sig innehafvaren vara. I sjelfva
Normandie har ett dylikt bruk bibehållit sig och de
dervarande qvinnornas spetsiga, höga hufvuden härleda
sig från denna onaturliga sed.

Hand i hand med kroppsstympandet och ofta med detsamma
i intimaste förening, uppträder vidare det slags
målning, hvilken icke allenast öfverdrager hela
kroppen med ett intetsägande, brokigt färglager,
utan också genom linier och teckningar eftersträfvar
en bestämd effekt.

Många stammar måla, då de begifva sig på krigsspåret,
kroppen svart, och beteckna refbenen kadaverlikt
med hvita tvärstreck. Fans i vestra Afrika affila en
del af framtänderna, färga de qvarsittande stumparne
svarta och förläna på det sättet ansigtet ett högst
vildt uttryck, hvilket de ännu mer söka att förstärka
genom att måla magen med blodröda tvärstrimmor. Du
Chaillu, den förste hvite, som besökte denna stam,
berättar att konung Ndiayai, hvilken i dylik kostym
först visade sig för honom, ingalunda förfelade det
beräknade intrycket. De brasilianska indianerna
öfverstryka, när de besöka européer, händer och
fötter med en i ögonen skärande röd färg, liksom vi
vid högtidliga tillfällen förse oss med fina handskar
och lackerade stöflar. Vid sina lustbarheter anbringa
de på den svartmålade kroppen allahanda djurformer
i brokiga färger, under det att håret färgas eldrödt.

Tatuering. För att införlifva teckningarne varaktigare
med huden, inristas, tatueras de. Linierna ristas
förmedelst små spetsiga trästickor in i huden eller
betecknas genom särskilda, inborrade punkter, och
i dessa små hål eller ritsor ingnides sedan färg,
hvilken småningom så förenar sig med huden, att
teckningen blifver outplånlig.

Detta utsmyckningssätt är just af särskildt intresse,
emedan det innefattar första början till skriftspråket
hos de okultiverade folken. Framför allt antydes
namnet genom det föremål, från hvilket det är
taget; derefter komma anspelningen på den stam,
den dekorerade tillhör, vapenbedrifter och andra
tilldragelser i hans lif, hvilka han önskar måtte
förskaffa honom beundran, och den han möjligast
tydligt bemödar sig att genom denna bildliga
framställning inpregla hos betraktaren.

En tapper höfding bland de nordamerikanska
indianerna, vid namn Wawundochwalend, önskade byta
om detsamma. För detta ändamål lät han ofvanom hakan
inpunktera bilden af en vattenödla, och hette från
den stunden Twakachschawsu -- vattenödlan. På den
bekanta målningen af West, "General Wolfe's död",
sitter till höger om den fallne hjelten en sörjande
indian, hvilkens kropp är öfvertäckt med stammens
tecken och mångfaldiga liniesirater.

Tatueringen finner man hos grönländarne, kustboerna
vid Nutka-sundet, likaväl som nere hos eldsländarne,
men framför allt på Stilla Hafvets öar. Och en
sed, hvilken största delen af jordens invånare
ännu fasthålla, bör icke sätta oss i förvåning: --
ty inrista icke till och med våra soldater, 
handarbetare och matroser sina namn eller namnteckningarne
af kära personer, med emotsvarande sinnebilder, på
bröst eller arm, hvilka sårnader de sedan ingnida
med krut eller brokiga färger, för att under hela
sitt lif bibehålla denna inristning.

(Forts.)

*



Ombord på ett slafskepp.

En kulen, regnig morgon under April månad 1859
satt jag tankfull framför kaminelden i min lilla
kammare å ett värdshus i Newyork och rådgjorde med
mig sjelf, hvad jag nu borde företaga mig, ty sedan
någon tid tillbaka var jag återkommen från min sista
sjöresa, till Ostindien, och måste, enär min kassa
angripits af galopperande lungsot, se mig om efter
ett annat fartyg. Under det att jag öfverlemnade mig
åt denna allt annat än behagliga tankegång, förnam
jag plötsligt röster, hvilka utanför dörren sakta
underhöllo sig med hvarandra, men komne närmare,
tystnade. Ändtligen knackade man på min dörr, och
omedelbarligen efter mitt "stig in" visade sig värden,
åtföljd af en annan herre, hvilken han föreställde
mig som kapten Manwell. Samtidigt upplyste han, att
denne herre hade något att meddela mig, hvarefter han
aflägsnade sig och lemnade mig allena med främlingen.

Denne var en man under medelstorlek, med mörka
blixtrande ögon, ett becksvart, stripigt hår,
regelbundna ansigtsdrag och den bleka gulaktiga hy,
som vanligen karakteriserar sydländningen. Hela
hans yttre lät mig sluta till allt annat, än att han
var sjöman. Sedan han tagit en stol och flyttat den
närmare kaminen, delgaf han mig, att han kommenderade
ett fartyg, som låg segelfärdigt för vestra kusten af
Afrika, der en last palmolja skulle intagas; det var
hans önskan att bemanna fartyget med tillförlitligt
folk, och då han i detta afseende vändt sig till min
värd, hade denne lifligt rekommenderat mig; för den
skull infann han sig nu och erbjöd mig plats på sitt
fartyg.

Främlingens hela beteende förekom mig så sällsamt och
hemlighetsfullt, att jag tydligen kunde märka, det
någonting låge i bakhåll. Jag blickade honom derföre
fast i ansigtet och frågade, om han icke, i stället
för palmolja, funderade på en last ebenholz samt
om icke hans expedition hade till föremål några små
affärer i kött och blod? Han tillstod också, att jag
gissat rätt, tilläggande, att han af min värd hört,
det jag talade spanska och portugisiska flytande,
hvadan han ville erbjuda mig en förtroendepost på sitt
fartyg, enär han visste, att mina språkkunskaper
skulle vara honom till stor nytta. Efter något
betänkande förklarade jag mig villig att göra resan
med honom, ty min penningförlägenhet var lika stor,
som min håg för äfventyr. Vi aftalade för den skull
några vigtigare vilkor, och måste jag å min sida lofva
honom obrottslig tystnad, hvarefter han instruerade
mig att följande morgon komma ned till dockorna,
der jag skulle finna honom ombord på barkskeppet
Flora, hvarest tillfälle vore för handen att uppgöra
ordentligt kontrakt.

Följaktligen begaf jag mig andra morgonen ned till
dockorna och fördref till en början tiden med att noga
betrakta fartyget. Det var en lång, låg, svart skuta
om 460 tons drägtighet, tacklad som ett barkskepp
med framåtlutande master och spetsig bog. Den hade
förhöjdt qvarter-däck med salong och kajutor för
kaptenen samt styrmännen derinunder, medan manskapet
logerade i bramsegel-kastellet. Flora hade vidare,
hvilket jag först sednare bemärkte, ett mellandäck,
som efteråt, stycke för stycke, hopfogades och
hvaraf alla delar voro numrerade; för tillfället
låg det dock nere i rummet som annat skräp. Äfven
det sätt, på hvilket lasten var stufvad, väckte min
uppmärksamhet. I skeppsrummets botten hade anbringats
ett underlag af tegelstenar och ofvanpå dessa låg en
ofantlig mängd vattenfat, af hvilka några voro tomma,
medan andra innehöllo det slags rom, som i handeln
förekommer under namn af negerrom; derjemte såg jag
stora qvantiteter risgryn, bönor m. m., hvilket icke
hörde till lasten, utan var bestämdt till proviant
för slafvar, och ofvanpå allt detta låg den egentliga
lasten, bestående af kattun, röd flanell, glasperlor,
gamla muskötter samt knifvar. Orsaken, hvarföre man
just på detta sätt fullstufvat rummet, var
att man ville skaffa slafprovianten och andra
misstänkta artiklar afsides, för att vid tillfälliga
prejningar af kryssare icke komma i förlägenhet. Detta
försigtighetsmått visade sig sedermera vara lika så
ändamålsenligt som nödvändigt. Med full last intog
Flora endast sex fots vatten. Jag hade just slutat min
granskning, då stewarden (uppassaren) ropade på mig,
tillkännagifvande, att kaptenen frågat efter mig. För
den skull infann jag mig i kajutan och undertecknade
mitt kontrakt, enligt hvilket jag förhyrdes som
matros af första klassen, men skulle derjemte erhålla
särskild godtgörelse för mina prestationer. Hyran som
matros uppgick till femton dollars i månaden. Utom
mig funnos tolf andra matroser, jemte kaptenen,
två styrmän och en stevard.

Två dagar sednare hade fartyget intagit full last,
hvarpå vi alla gingo ombord och derefter under
segel. Vi styrde kurs på San Paul de Loando,
under 8° 48' sydlig bredd och 13° 8' ostlig längd
från Greenwich, en hamn som ligger i lovart om
Congo-flodens mynning (under 4° 39' nordlig bredd
och 12° 9' östlig längd). Vi hade en angenäm resa
på sjutioen dagar, och under hela farten förekom
intet anmärkningsvärdt. Efter inhemtande af närmare
upplysningar, visade sig, att jag var den ende
matrosen ombord, som kände till ändamålet med vår
resa, och då jag gaf de andra en vink derom, skrattade
de mig midt i ansigtet öfver ett sådant "förryckt"
infall. Anlända på höjden af Sierra-Leone-kusten,
mötte vi amerikanska krigsskeppet Marion, som
utskickade en båt med andre löjtnanten, hvilken
undersökte våra dokumenter, i hvilka han likväl
icke kunde upptäcka något fel, fastän han uppenbart
hyste misstankar emot oss. Under det att officeren
genomgick papperen i kajutan, kastade jag en blick
på kuttern och fann med öfverraskning, att en af
manskapet var en gammal skeppskamrat till mig,
den der likväl ej kände igen mig, emedan jag på
utländskt manér låtit skägget växa. Men när jag
ropade honom vid namn, föllo fjällen från hans ögon,
då han skyndsamt kom upp, och vi språkade länge
om gamla tider. Naturligtvis visste alla ombord
på örlogsfartyget, hvad vi voro för folk, men de
kunde ej antasta oss, enär vi ingenting hade ombord,
som kunnat rättfärdiga en dylik handling. Ändtligen
lemnade båten oss; men emedan löjtnantens rapport
icke tycktes tillfredsställa kommodoren, infann
denne sig sjelf ombord, dock utan bättre framgång. --
Då vi sednare passerade förbi Congo-mynningen,
träffades engelska linie-skeppet Triton, hvilket
likaledes prejade oss, men med samma resultat som
"Marion". Vi seglade ungefär fyratio mil uppför Congo,
hvarest en by, kallad Port 0'Lania, är belägen. Den
utgör en liten koloni af portugiser, spaniorer och
amerikanare, hvilka besitta hvardera ungefär två
magasiner. Congo eller Nedre Guinea omfattar rikena
Loango, Congo, Angola, Matamla och Benguela, utgörande
det inre af dessa länder till största delen öknar,
som hysa en stor mängd vilda djur; dock är jorden
i närheten af kusten fruktbarare, så att bomull och
en mängd frukter på det yppigaste frodas. Invånarne
löpa nästan nakna omkring; de äro ungefär vilda,
och tillbedja sol, måne och stjernor. Portugiserna
hafva sina missioner på hela detta område samt lyckas
omvända en del af infödingarne, men till ett kuriöst
slags kristendom. Omvändelsen består mest deruti,
att missionärerna öfvertala och muta höfdingarne för
de särskilda stammarne, hvilka sedan på lämpligt sätt
tvinga sina undersåter att tillbedja samma gudom,
som de sjelfva, oaktadt de förre ingenting vilja veta
om dem.

Sedan lasten blifvit lossad, afvaktade vi en mörk
natt, för att smyga oss uppför floden, ty genom våra
agenter erhölls kännedom om, att "Triton" låg på
lur i flodens mynning, för att knipa oss, så snart
vi lupo ut. Innan ankarne åter lyftades, uppkallade
kaptenen hela besättningen på akterdäck och gjorde 
den bekant med egentliga ändamålet för resan samt
tillade, att om någon nu önskade lemna fartyget,
vore han beredd att utbetala allt tillgodohafvande
samt ytterligare tre månaders aflöning som skänk; då
emellertid ingen fick infallet att ensam låta sätta
sig i land på Guinea-kusten, voro alla belåtna med
att fortsätta farten. Derjemte inskeppades ett antal
extra-matroser, hvilka på skiljda tider blifvit
qvarlemnade af andra fartyg.

En eftermiddag, sedan vi legat ungefär tio dagar i
Port O'Lania (som fått sitt namn deraf, att alla husen
äro af trä) lättade vi ankar och foro med strömmen
nedför floden, tills "Triton" låg på omkring tio mils
(sjömil) afstånd och klockan var åtta. Vi kastade nu
ankar och blefvo liggande der tills klockan tio på
aftonen, då månen gick ned, hvarefter vi släckte alla
ljus och tysta fortsatte vår färd utför strömmen, samt
lyckades på det sättet undgå "Tritons" vaksamhet.

Så snart land förlorats ur sigte, tillsattes alla
segel och vi styrde ut i öppen sjö. Morgonen derpå
började vi inrätta fartyget till upptagande af dess
lefvande last, hvilket arbete inom få dagar var
fullbordadt.

Under den tid, som behöfts för dessa arrangementer,
hade fartyget kommit ön Ascension på fyratio mil
nära, men ändrade nu kurs och styrde mot en plats,
något ofvanom Congo, vid pass femtio mil från San
Paul de Loando, der vi efter aftal borde lägga
till, för att inlasta slafvarne, så snart de voro
färdiga. Slafskeppen få stundom vänta tre månader och
längre på deras "vara", den agenterna släpa från det
inre af landet; men vi hade i det afseendet tur, att
vårt dröjsmål endast utgjorde tretio dagar. Orsaken,
hvarföre vi seglade så långt ifrån land, då vi
lemnat Congo, var helt enkelt den, att vi visste,
det "Triton", så snart den märkte, att vi smugit oss
ut ur fällan, skulle fara längs kusten i den tron,
att vi ämnade göra på samma sätt, som många andra
fartyg, de der styra längs kusten och gömma sig eller
under farten upptaga små afdelningar slafvar. Men vår
kapten var en slug räf, som förstod sitt handtverk;
derföre seglade han först ut på öppna sjön, hvarest
kryssarne förlorade hans spår. Sedan vi ånyo uppnått
kusten, ungefär på höjden af San Paul de Loando,
styrde vi med sydost-passaden längs kusten, tills
vi kommo i närheten af en plats, kallad Ambriz,
der vi sågo folk på stranden göra vissa signaler,
samt kastade klockan sju på aftonen ankar icke
långt ifrån land. Agenterna kommo utfarande med
slafvarne i pråmar, hvardera rymmande ungefär två
hundra personer. De svarte voro alla hopkopplade med
remmar af rått läder, drogos ombord samt förpassades
derefter ned i skeppsrummet. Inalles tillfördes oss
åttahundra elfva stycken, och så snart de voro ombord,
gingo vi under segel. Vår besättning var fullständigt
beväpnad och indelad i vakter, enär vi måste föra
en mycket skarp uppsigt, till förekommande af att
icke slafvarne kastade sig på förrådet eller började
gräl med hvarandra, ty åtskilliga stammar, hvilka
ständigt ligga i fejd, voro här representerade, så att
skeppsrummet stundom blef ett helvete i miniatyr. Ofta
måste skiltvakten springa ned ibland dem och med våld
skilja de kämpande åt.

Pråmarne kommo långsides efter sju och redan
klockan åtta satte vi till segel, brassade rårna
för passadvinden samt styrde kursen på Ascension,
hvilken vi snart fingo i sigte, ty vi hade en stark
påkörare i sydostpassaden. Vi foro förbi Ascension
och seglade derefter 2022 mil rakt vesterut. Detta
skedde, för att komma ur den vanliga stråkvägen för
fartyg till Vestindien. Derefter styrde vi emot söder,
ströko tätt utefter södra och vestra kusten af Jamaica
samt svängde slutligen om ön Pinos.

Innan Congo lemnades, hade vi försett oss med dubbel
besättning, så att tretiofem man nu befunno sig
framför masten; men så behöfdes också allas tjenst,
ty med fartygets påskyndade fart, de ombord nödiga
förändringarne och slafvarnes förplägning, hade alla
händer fullt upp att göra. Ett visst antal utaf
oss hade erhållit sistnämnde funktion på sin del,
deribland äfven jag, som i synnerhet fått qvinnovården
mig anvisad.

Vi höllo skeppet så snyggt som möjligt, ty smuts är 
roten och upphofvet till allt ondt ombord på ett fartyg.

Hvarje morgon vid soluppgången eller åtminstone ej
senare än klockan fem, fördes slafvarne allesammans
upp på fördäcket, der stora såar med vatten voro
uppställda. Ett antal svarta måste 
ständigt hålla dessa såar fulla, så länge de voro
i bruk. Den tvagningsprocess, vi underkastade dem,
påminte mig lifligt om den före en hårklippning öfliga
rensköljningen. En krets af femton eller tjugo
svarta måste huka sig ned rundt omkring såarne, medan
en af oss stod med ett ämbar, det han fortfarande
fyllde och sköljde öfver de svarta gossarne. Sedan
alla blifvit behörigen renspolade, måste de stiga upp
och gå bort till en matros, hvilken gned dem med ett
stycke grof segelduk, ungefär så som en stalldräng
ryktar sina hästar. Denna vigtiga funktionär hade
också ett ämbar saltvatten och ättika bredvid sig,
och slafvarne måste med denna komposition skölja sig
i munnen och rengöra tänderna.

Denna tvagnings- och renings-kur sysselsatte oss till
klockan åtta eller nio på morgonen, då vi brukade
utdela litet skeppsskorpor, jemte rom och vatten,
åt de svarta. Rommen var mycket kärf och dålig,
så att ingen af oss matroser ville dricka den, men
slafvarne smakade den förträffligt. Detta stillade
deras hunger tills klockan elfva, då de erhöllo en
varm frukost, bestående i ett slags blandning af
söndersmulade skorpor, bönor, risgryn, korn, salt,
fläsk o. s. v., alltsammans kokadt till en gröt
med mjöl och flott. Denna anrättning kokades i två
stora kittlar i kabyssen eller köket och tömdes,
när den var färdig, i såar, hvilka voro uppställda
längs fördäcket. Städse bemödade vi oss att hålla
de särskilda stammarne skilda från hvarandra, ty om
vi läto dem äta tillsammans, kunde man vara säker
på, att måltiden ändade med slagsmål. Kosten var
visserligen icke särdeles fin, men god, närande och
i riklig mängd for handen.

Naturligtvis använde vi all möjlig omsorg på
deras förplägning, ty detta låg ju i vårt eget
intresse. Icke desto mindre finnes i ett tättpackadt
slafskepp sjukdomsstoff nog, så att vi förlorade
nitiofyra personer, hvilket dock i sjelfva verket
betraktas som ett jemförelsevis lyckligt resultat.

Efter frukosten skickades negrerna åter under däck,
så att vi kunde putsa fördäcket. De flesta talade
blott Congo-dialekten, men en och annan äfven
portugisiska eller spanska samt utkorades då till
uppsyningsman och tolk, hvarjemte de, till tecken af
den framstående rangen, försågos med en skjorta eller
ett par benkläder, hvilket hos de öfriga väckte mycken
afund. Man inhändigade dem likaledes en tågstump,
vid pass en aln lång, som tuktningsinstrument, af
hvilket de också frikostigt betjenade sig. Vi behöfde
endast låta dessa karlar förstå, hvad vi fordrade,
och de lagade då, att de andra svarta utförde
det befallda. Desslikes ställde vi om åtskilliga
tidsfördrif för slafvarne och förfärdigade ett slags
cymbal, efter hvars toner eller skall de sedermera
dansade.

Klockan tre på eftermiddagen erhöllo de sin
andra måltid, hvilken till form och sammansättning
öfverensstämde med den förra, och den tredje utdelades
klockan åtta på aftonen, hvarefter de svarta fördes
till mellandäck.

Under natten tilläts ej hafva ljus ombord, för att
icke väcka uppmärksamhet. Till och med lamporna
på kompasshuset voro helt och hållet omgifna af
skärmar af dubbel segelduk. Sedan vi passerat ön
Pinos och legat på sjön tretiofyra dagar, från Congo
räknadt, fingo vi Boca Grande, vid Cubas kust, i
sigte. Långs stranden ser man en mängd små fiskare-
och lotsbåtar, hvilka allesammans stå i slafägarnes
och slafhandlarnes sold, samt duktigt betalas för
att de skola gifva akt på de framför ön kryssande
främmande örlogsfartygen och föra dem vilse eller
å andra sidan gifva de anlända slafskeppen de
noggrannaste upplysningar rörande kryssarne. Detta
vaktsystem ute i öppna sjön, från fiskare- samt
lotsbåtarnes sida, är fullständigt organiseradt, och
de till bevakning utsedda fartygen aflösa hvarandra
regelbundet. Hvarje vakt räcker ungefär tio dagar,
hvarefter båten aflöses af en annan, erhållande det
hemförlofvade manskapet en dublon per hufvud. En af
dessa båtar hade likaledes ordres att hålla utkik
efter och varna oss. Den anmälde, att britiska
örlogsfartyget Basilisk vore i närheten och att vi
för den skull icke kunde debarkera. Ordern från
land lydde: att vi ännu fyra dagar skulle hålla
oss i öppna sjön, som vi också gjorde, hvarefter vi
återvände, men erhöllo ytterligare befallning att
sticka till sjös. Naturligtvis lydde vi, men voro nära
på att fastna i en snara. Vi styrde nämligen till en
klippholme i Bahama-kanalen och då vi kommo närmare,
trodde jag mig känna igen den, 
ty flera gånger förut hade jag varit vid denna kust,
särskilt en tid ombord å ett engelskt krigsfartyg
och jag påminte mig, att denna höga, enstaka klippa
med dess nästan lodräta väggar bildat vårt gömställe,
der vi brukade ligga på lur. Jag rapporterade saken
för kapten Don Pedro, som vi kallade honom, och
snart ändrade han sin kurs, hvilket också var,
hvad man kallar, i grefvens tid, ty britiska
krigsskeppet Cumberland låg för ankar på andra
sidan holmen. Vi återvände på utsatt tid. Då vi förra
gången med knapp nöd undgått att blifva tagna, voro vi
temmeligt nedstämda, gingo derföre till kaptenen och
föreställde honom att sedan vi undsluppit så många
faror, det vore en dårskap, om vi ville ytterligare
pröfva lyckan. Och då jag var en temmeligt god lots
emellan de många klippor och holmar, af hvilka Cuba
på denna sida är omgifven, utlofvade jag att föra
fartyget till ett ställe, der vi kunde lätta ankar
och landsätta slafvarne, i händelse man oroade oss,
ty ett krigsskepp kan ingenting göra en, när man inga
slafvar har ombord; befunno sig sålunda dessa endast
tolf steg från fartyget uppe på klipporna, så kunde
kryssaren ingenting annat företaga, än möjligen befria
dem. Vi valde för den skull en af dessa klippor,
som kallas Indian Bay, till vår depot, och ankrade
på två famnars vatten. Sednare fingo vi reda på,
att den båt, som ledsagat oss och medfört ordres
ifrån land, blifvit uppbringad af Basilisk. Förste
mannen togs af kryssaren ombord som lots och lofvade
kaptenen att föra honom till oss, ett löfte, hvilket
han löste på det sättet, att han missledde "Basilisk"
i motsatt riktning.

Sedan vi väntat två dagar vid holmen -- ty det kostar
slafhandlarne någon tid, innan de hinna klargöra
båtarne, hvilka alla ligga undangömda mellan klippor
och ref -- sågo vi ändtligen fem båtar nalkas, hvilka,
efter hvad vi riktigt slöto till, voro bestämda för
oss. De medförde kläder m. m. för slafvarne samt
penningar för matroserna.

Från den dag, vi lemnade Newyork, till den, då
slafvarne landsattes på holmen, voro blott fem och en
half månader förflutne. Hvar och en af besättningen
erhöll 200 pound sterling
för gina tjenster, och jag sjelf 19 pound extra, i
egenskap af tolk. Slafvarne blefvo derefter förda i
båtarne, som genast rodde från stället. Vi aflemnade
717 lefvande personer och det var nästan skymning, då
debarkeringen slutade. Lotsbåten stannade hela natten
bredvid långsidan och följande morgon i daggryningen
anlade vi sjutton särskilda eldar i skeppsrummet,
så att fartyget inom kort var nedbrändt ända till
vattenytan. Vi gjorde det ogerna och med verklig
bedröfvelse. Hittills hade ingen af oss kännt till
fartygets rätta namn, ty det, hvilket officielt
begagnades i Newyork, var endast för tillfället
antaget, men under branden sade kaptenen, som delade
våra känslor: "Der brinner den, gossar, den skuta, hvarpå vi
förtjenat våra penningar, den sköna "Flygande Rosenkransen!"

Choræi grafvård. (Se sid. 370.)

På fartyget helt och hållet brunnit ned, gingo vi i
lotsbåten och landsattes vid Boca Grande. Detta var,
efter hvad jag nu fann, en plats, som det uppgafs,
att inlasta socker på, men i sjelfva verket mera
bestämd till införsel af slafvar. Sedermera fördes vi
landvägen till Havana, hvilken stad vi uppnådde på nio
dagar. Afståndet utgjorde endast vid pass tvåhundra
engelska mil, men ofta måste man dölja sig, ty vår
risk var ännu icke öfverstånden. Invånarne, dem vi
träffade, visste hvilka vi voro och ville icke ge
oss ett glas vatten en gång under en half dollar. Men
hvad Havana beträffar, handhafves slafhandeln der så
skickligt, att den endast sällan upptäckes.

Vid min ankomst dit inskeppade jag mig så fort som
möjligt till England, innan den skatt gått förlorad,
för hvilken jag arbetat så hårdt
och som (hvad må hända en hel hop folk ej vilja
medgifva) jag förtjenat så ärligt. Och nu vill jag
meddela läsaren i förtroende -- hvilket väl i någon mån
torde komma att minska den dåliga tanke, man kanske
fattat om mig -- att jag för närvarande tjenar ombord
på ett engelskt örlogsfartyg samt i drottningens
tjenst till och med är sysselsatt på skådeplatsen
för mina sednaste äfventyr. Just i dagarne, då jag
fick fatt i en bundt nya engelska tidningar, läste
jag i "Times" om kapandet af slafskeppet "Orion"
genom britiska krigsfartyget "Pluto" och 
jag tillstår, att jag icke kunde undertrycka en känsla af 
medlidande och vemod, då jag dertill fann, att kaptenen, som fört 
befälet på “Orion“, var densamme, med hvilken jag varit 
tillsammans på den “Flygande Rosenkransen“. Läsaren må efter 
behag tadla mig, men säga hvad man säga vill, gammalt kamratskap 
och gamla tider hafva sina försänkningar.

Postscriptum.  Vår öfverfart från Newyork till Congo 
hade räckt 71 dagar, till följe af motvind och nödiga 
försigtighetsmått emot kryssare, hvilket jag omnämner, derföre att 
mången fackman lär undra öfver den långa tiden för resan. 
Desslikes vågade vi ej återvända samma väg, för att icke 
sammanstöta med “Marion“, “Triton“ och andra goda vänner. Sjelf 
återvände jag till Europa med Hennes Majestäts korvett 
“Basilisk“, samma fartyg som gjort jagt på oss i den “Flygande 
Rosenkransen“.

*



Choræi Grafvård. 

Mikael Choræus föddes den 15 Mars 1774 i Christinestad 
i Finland, der hans fader var komminister. Denne 
afled år 1790, då sonen endast var 16 år gammal, och hans 
uppfostran således på långt när icke fulländad, äfven om 
faderns knappa omständigheter tillåtit att gifva honom en 
sådan. Bekymrad öfver sonens blifvande hjelplösa belägenhet, 
hittade han likväl på en utväg, originell och besynnerlig, 
men som framtiden visade hafva härflutit från en lycklig 
ingifvelse: han rådde honom, att begifva sig till domprosten 
Fant i Westerås, hälsa honom från den aflidne och säga 
honom, att hans farmor hetat Fant. Detta råd, så sällsamt det 
tyckes låta, hade likväl den ännu större sällsamheten, att det 
både efterkoms och förde till det önskade målet. Gossen 
begaf sig till Stockholm. Anländ dit, kunde han likväl icke 
motstå en för hans ålder och belägenhet allt för stor frestelse, 
nämligen de körsbär och den frukt, han här såg utbjuden till 
salu. Återstoden af hans lilla reskassa uppoffrades på dem, och 
han saknade således alla medel att komma fram till bestämd 
ort. Nu såg han ett par gossar erhålla penningar af en 
officer. Han frågade efter hvarmed de förtjent denna gåfva, 
och man sade honom, att de togo värfning som skeppsgossar. 
Han beslöt då att göra så med. Men först sedan det skett, 
märkte han sin villfarelse, och började ångra sig. Vid tanken 
på Sveaborg, dit han skulle afgå -- ty kriget med Ryssland 
var ännu icke slutadt -- vaknade föreställningen om hans 
förstörda lefnadsbana; men lyckligtvis hade han icke råkat ut 
för någon själaköpare. Officeren, som värfvat honom, frågade 
närmare efter hans förhållanden, bad honom icke oroa sig, 
lät honom behålla penningarne och förskaffade honom lägenhet 
att med en jagt afgå till Westerås. Vid ankomsten dit 
emottogs han med välvilja af domprosten Fant, som åtnöjde 
sig med rekommendationen af hans slägtskap, och kanske 
äfven af gossens öppna, lefvande anlete. Fant blef hans 
andre fader, besörjde hans uppfostran, undandrog honom icke 
sin vård, så länge han behöfde den, samt när han icke mera 
det gjorde, ej heller sin kärlek och sitt deltagande.

Choræus rättvisade detta deltagande. Han gjorde skyndsamma 
framsteg i studierna. År 1797 tog han magistersgraden, 
blef 1799 docens vid Åbo akademi, och utmärkte sig 
der, genom sin qvickhet, de lätta och glada sånger han strödde 
omkring sig samt genom ett tal på vers, hållet i anledning 
af dåvarande kronprinsens födelse, som väckte många förhoppningar 
om den unge skalden. Han erhöll tvänne pris af 
Vitterhetssamhället i Göteborg och år 1802 ett af Svenska Akademien, 
för en sång öfver Ehrensvärd, som är hans bästa arbete.

Anställd som lärare vid Krigs-akademien å Carlberg, 
väckte hans predikningar så mycket uppseende, att guvernören 
nödgades bestämma de från staden tillströmmande 
åhörarnes antal, emedan de hotade att uttränga den egentliga 
församlingen, för hvilken kyrkan var ämnad. Han utnämndes 
till teologie professor och prefectus seminarii i Åbo, 
men hann ej tillträda detta embete, emedan döden efter en 
kort sjukdom bortryckte honom den 3 Juni 1806, i en ålder 
af endast 32 år.

Choræus kan icke göra anspråk på en rang bland stora 
skalder. Hans sångmö är, såsom han sjelf var, mild, glad, 
godsint och religiös, varm för allt skönt och ädelt, men utan 
högre lyftning och öfverlägsen kraft. Man bör dock erinra 
sig, att hon var icke en mognad frukt af åren, af fantasiens 
och förståndets förenade styrka, utan en blomma, bruten 
under sin utvecklingstid, och det är således svårt att afgöra, hvad 
han kunnat blifva, om en längre lifstid förunnats honom.

Han begrofs på Solna kyrkogård, der hans vänner låtit 
på hans graf uppresa en ohuggen gråsten, endast försedd med 
dens namn, som förvaras derunder. Verldens fåfänga har så 
mycket och så ofta slösat med granna minnesvårdar, att 
enkelheten blifvit en utmärkelse, och ett anspråk, större än 
prakten. Man har äfven anmärkt detta om Choræi grafvård, 
men vi rättfärdiga idéen dertill med hans biografs, Franzéns, 
ord derom i företalet till Choræi samlade skaldestycken: “Man 
har funnit denna minnesvård förmäten. Utan tvifvel skulle 
den passa äfven för ett snille af första rangen, eller för en 
stor man: den vore då sublim. Nu är den blygsam, liksom 
dess föremål och begär ej uppmärksamhet af andra, än dem, 
hvilkas hjertan Choræus i sin lifstid, antingen som vän, 
predikant, eller skald intagit, och som önska ett svar på 
hans egen fråga:

	“Hvar är min graf, hvar är det mörka tjället, 
	Der jag skall ensam bo?“ 

 (S. M.)

*




En oväders-qväll.
November 1864.

Hösten är kommen, sätt tévatten på, 
Rusk uti kroppen jag känner: 
Kanske en tuting är ej att försmå, 
Eller hur’ vill ni go’ vänner? 
Jaså! ni blinkar, välan, jag förstår: 
Klang för en priffe, gutår! 

Hör huru stormen kring knutarne snor -- 
Låt elementerna braska -- 
Bäst hålla färgen -- kupera, min bror! 
Gamla vi äro, men raska -- 
Jojo! man känner att ungdomen flytt -- 
Gubbar! hvad annars för nytt? -- 

Samma historia, gammal och van, 
Trassel bland kungar och riken. 
Pressen hos oss osar olja och tran, 
Uppbränd är nu politiken; 
Det finns nu slätt ingen konversation, 
Än vår illumination. 

Den var ju präktig med buller och ståt -- 
Ja, den var finfin som fanken -- 
Kostar betydligt -- ja, nog gick det åt, 
Men det finns mera i Banken -- 
Också så var det så ljust som en dag -- 
Fyra par ljus hade jag.




Slussen var ypper; till sednaste natt 
Torget stod ljust som en dager. 
Gamle Carl Johan på gångaren satt
Knollrig, energisk och fager -- 
Blanka stöfletter och gullgul syrtut -- 
Gubben var ståtlig -- spel ut!

Torg och palatser sig speglade i
Strömmen och Mälarens vågor;
Hjelten från Hogland stod modig och fri
Midt ibland lejon och lågor.
Aldrig han stått i ett vackrare ljus --
Gubbar! vi ta en pris snus!

Skönsta musik ifrån början till slut 
Fingo vi gratis tillika; 
Huru elektriska solar se ut, 
Fick man på slottet bekika.
För att se allt, fick man springa sig lam --
Gutis! respekt för min dam!

Sköna banketter med bålar och glas,
Smällkork och svamprariteter!
Maken fanns aldrig till svenskt-norskt kalas,
Fyrverkeri och trumpeter;
Skålar och tal om förening och fred --
Ack! den som fått vara med!

Uj! hvad det smattrar på rutorna, hör!
Stormen på portarne dunkar:
Snöglopp och priffe, det är som sig bör,
Mellan små trefliga klunkar.
Bäst är att nu plocka kassorna fram --
Klang! vi få hundra för slamm!

E. S—dt.


*




Grimselpasset i Schweitz.
(Ur en ännu otryckt resebeskrifning: "Vandring genom Schweitz".)

Grimsel är ett vigtigt pass, som förmedlar trafiken 
mellan Bern, Wallis och Piemont. Det så kallade hospitalet, 
beläget på en höjd af 5,750 fot öfver hafvet, bildar ett för 
den resande både nödvändigt och lockande rastställe, hvilket 
kostnadsfritt erbjuder den fattige vandraren förplägning, och 
jemväl emot billig ersättning samt i mån af möjligheten 
tillräckligt sörjer för den mer bemedlades behof. Värden tågar 
med sina hjordar dit upp i Maj och återvänder på senhösten 
till dalen. Under vintern öfverlemnar han uppsigten åt två 
"grimseldrängar", hvilka med sina stora alphundar hafva samma 
förrättningar som munkarne på S:t Bernhard. Men flera gånger 
betäcktes sjelfva hospitalet med lavinsnö. Innan 
vintertrafiken genom passet var så stark, stod huset flera månader 
om året obebodt, men icke tillstängdt, och värden måste alltså 
för vintergästerna qvarlemna något vin, ost, halm till bädd 
och ved till eldning.

Grimsel-hospitalets omgifningar erbjuda visserligen inga 
utomordentliga skönheter, men rätt många egendomliga 
behag. I sjelfva verket gifver hela partiet ett slags föreställning 
om en nordisk jättes tvättbäcken, ty tätt bakom det till 
molnen gränsande boningshuset, på en klippafsats, hvilken 
fordom bildade den numera en mil tillbakavikna Aar-glacierens 
fot, utbreder sig en rund sjö, med ett dystert, 
brunaktigt vatten, i hvilket de branta klipporna spegla sin 
snövägg, hvitare än det finaste porslin och som ytterligare står 
i sammanhang med en annan, än en gång så djup alpsjö. 
Den främre har nämligen 32, men den bakom liggande 62 
fots djup; fiskar trifvas ej i någondera af dem.

Ur huset sprungo stora hundar skällande emot oss -- 
en vacker erinran om S:t Bernhards snögrafvar, om det ej 
här varit omsorgsfulla kypare, hvilka i sitt eget intresse 
tystat dessa molnportens väktare. -- Vi trädde in. Hvar och 
en fördes af den beställsamme värden till sitt rum, och jag 
fann, att mitt var trefligare, än man kunde vänta sig här 
uppe i snöregionen. Snart kallades man till bordet, och hela 
ressällskapet förenades vid middagen. Det vankades särdeles 
smaklig fårstek och murmeldjurskött, jemte salat och kål från 
värdens lilla täppa, sedan mjölksoppa bildat förrätten.

Följande morgon fann jag himmelen klarare än jag väntat, 
och han tycktes af höflighet emot turisterna på lämplig 
tid hafva skakat regnet ifrån sig.

Jag anslöt mig till de resande, hvilka stego upp ifrån 
frukostbordet, för att vandra uppför de branta klippterasserna 
till den snöbetäckta bergshöjden Hauseck och den dystra 
Dödssjön, hvarest, i Augusti månad 1799, fransmännen 
under Gudin och Lecourbe genom schweitzaren Nägelis förräderi 
öfverrumplade och tillintetgjorde en afdelning österrikare. 
Efter en halftimmas vandring hade vi uppnått passets höjd, 
Grimsels högsta punkt, och befunno oss sålunda i åsyn af 
den mäktiga Galenstock, de gaffelformiga Furka-hornen och 
det vilda, till hälften af glacierer betäckta Mutthorn på öfra 
Wallis' nordliga spets, samt dertill 6,570 fot öfver hafvet. 
Dittills hade vi ofta blickat från den kala, öfver hvita 
urbergsmassor förande klippstigen ned till det ensamma 
Grimsel-hospitalet, omgifvet som det var af nakna bergstoppar 
och stenafsatser, hvilka reste sig upp ur det omgifvande 
underbara landskapet, som för öfrigt infattades af klippor, 
hvilka uppstego cirkelrundt, likt väggarne af en amphiteater, 
och ofta hade vi blickat tillbaka till den punkt, der 
Finsteraarhorn i fjerran glänste, med sin topp, 13,234 fot öfver 
hafvet, resande sig öfver Berner-alpernas högsta spetsar. Men 
det var försvunnet. Ur Dödssjön flöto två små bäckar i olika 
riktningar, den ena genom Rhone-strömmen ut i Medelhafvet, 
den andra genom Aar och Rhen i Nordsjön.

Vi stodo vid en stor snöyta, der fotspåren af menskliga 
väsen antydde, att vägen här delade sig. Den bredare vägen åt 
höger förde till Obergestelen och Brieg i Wallis eller öfver 
Gries-glacieren nedför Tosa till Domo d'Ossola, och vi valde för den 
skull den fotstig, som i ett fortfarande zick-zack ledde åt venster 
längs den yppiga Maienwand, ehuru icke desto mindre brant 
nog, bort till den hvitskimrande Rhone-glacieren. En "maie" 
är på öfverländarnes folkspråk en brokig blomsterqvast, och 
då gräsen och växterna här i alpflorans sammanträngda gestalt 
bära så stora, sköna blommor, gaf man detta namn åt 
bergväggen, hvilken åtminstone för ögonblicket gör äfven den 
likgiltigaste till botanist och mellan sina tufvor herbergerar 
talrika, vackra snöripor.

I sjelfva verket är återupplifvandet af den vårlika 
vegetationen der, i snö- och klippregionen, så påfallande och 
märkbar, att alla de resande till fots och häst, ja, sjelfva de kalla 
engelsmännen, som åtföljde mig, fyllde sina hattar med 
bergregionens växter och blommor samt beröfvade den yppiga 
alprosen alla dess prydnader.

Vi kommo ned till Rhone-glacieren, hvilken -- med 
undantag af den genom vägdammet lätt, liksom med sotig aska, 
beströdda kanten -- öfverallt är ren, klar och utan egentliga 
snöglacierer samt för den skull under iakttagande af någon 
försigtighet låter bestiga sig. Den höjer sig med sina klyftor och 
istorn från Grimsels och Furkas fot, likt en jättemussla i en 
snö- och isuppfylld dal, tre mil lång, mellan Gelmerhorn och 
Gerstenhorn, i vinterlikt majestät, amphiteatraliskt upp till 
den 1853 bestigna Galenstock, eller rättare sagdt sänker sig likt 
en hvit, bländande ström med frusna vågor från detta berg, 
ned i dalen. Åt venster är den inpressad af Nägeli-Grats 
1. Aarfallet. 2. Grimselhospitalet. 3. Öfvergång öfver Grimselpasset.4. Rhoneglacieren.
sönderslitna klippmassor och stenblocksbackarne "i passet", åt 
höger af Furkahorn. Dess klyftor förändras, såsom fallet är 
hos de nyare glaciererna, hvarje år, och medan de äldre 
tillsluta sig, öppna sig under den väldiga tyngden af den ofantliga 
snöåsen nya afgrunder af oöfverskådligt djup. Belyst af 
solen, erbjuder glaciern den mest lönande och präktiga 
anblick, ty den hörer icke blott till de mäktigaste, största och 
märkvärdigaste i S:t Gotthard-gebitet, utan äfven till de 
skönaste i Schweitz.

*



De menskliga drifterna såsom föranledare till de tidigaste uppfinningarne.

(Slut fr. sid. 367.)

I kroppsmålningen anträffa vi första elementerna till 
teckningskonsten, konsten öfverhufvud, hvilken emellertid under 
dess vidare utveckling snart öfvar sig på andra fält. 
Organisationen af vår kropp väckte begreppet om symmetri, hvilken 
öfvermålningen och tatueringen ganska snart lade till 
grund för alla mönster. Färdigheten i teckning höjde sig 
genom denna regelbundenhet, och uppfinningsförmågan hos den 
romantiska fantasien stegrades genom öfvervinnandet af de 
första svårigheterna.

Maoris på Nya Seeland, hvilka gent emot de passiva 
papuas, kunna kallas Stilla Hafvets aristokrati, pryda sina 
ansigten med graciöst svängda, symmetriska linier, hvilka till 
och med icke stöta europeiska skönhetsbegrepp för pannan.


Tatuering hos Maoris på Nya Zeeland.En tatuerad indianhöfding.


Men ett mönster af uppfinningsförmåga och behaglig teckning 
åskådliggör den bild, vi här återgifva, och hvilken 
framställer en höfding från ön S:t Christina. Vi finna här huru 
sinnet för symmetri icke allenast har bestämt linierna samt 
figurerna på kroppen, utan också gjort sig gällande vid 
konstruktionen af stridsklubban, slöjdad af hårdt trä, hvilken 
infödingen som ett farligt vapen bär på axeln. Konsten 
vänder sig så småningom äfven till andra, i dagliga lifvet 
nödvändiga föremål, hvilkas olikartade bestämmelse, och allt efter 
sorten af det dertill användbara materialet, utbildar särskilda 
grenar eller riktningar, och på det sättet genom behofvet af 
kroppsbetäckning låter ett väsentligt kultur-element uppstå.

Men utom det, att den okultiverade öfvermålar kroppen, 
uppträder redan tidigt lusten efter främmande, glänsande 
saker, med hvilka han behänger bröst, armar och ben, eller 
inflätas de i håret samt anbringas på kläder, vagnar och 
redskaper.

Buskmännen veckla det nedlagda vildbrådets våta tarmar 
omkring hand och fotleder, der de få hårdna till hornaktiga 
ringar; de sydamerikanska indianerna behänga sig med allt, 
som faller dem i smaken, men företrädesvis med de dödade 
djurens fjädrar, tassar, betar och ögon, såsom attributer af 
deras skicklighet och mod.

Det förefaller helt naturligt, att brokiga, glänsande 
fjädrar, musslor, bär och dylikt förenas till snören, hvilka 
hottentotten slingrar kring bröst eller hals, och kulörda glasperlor, 
hvilka i glans samt färgprakt vida öfverstråla de vanliga 
prydnaderna, blifva i de inträngande främlingarnes händer en 
förledande bytesvara. Men visar sig först en blott åstundan 
efter glänsande föremål, så blifva emellertid hos krigiska stammar 
naturligtvis de segern öfver fienden betecknande troféerna 
betydelsefulla utsmyckningsföremål. Nordamerikas indianske 
krigare aktas, så väl af vän som fiende, desto högre, ju flera 
"skalper", hufvudsvålar, han har hängande vid sin gördel.

Endast det offentliga erkännandet, icke det egna 
sjelfmedvetandet, gifver härvidlag handlingen sitt värde. Detta 
råa åskådningssätt föranleder också de indianska sprättarne att 
stoltsera med käppar, på hvilka antalet af de från barken 
afskalade ringarne antyder mängden af de sköna, hvilka beviljat 
innehafvaren någon ynnest.

Det är sålunda icke längre ensamt skönhetsbegreppet, 
hvilket gifver klaven till prydnaderna, utan användes fastmer 
allt, som kan lägga ägarens makt och rikdom i öppen dag. 
Allt nyttigt kan också tjena till prydnad, är en tanke, den 
vi som spegel önskade framhålla för vår civiliserade verlds 
fåfänga. I sammanhang härmed äro företrädesvis metalliska 
föremål i stånd att reta lystenheten. Barangarus hängde 
genast fisk-krokar och hakar, som man gaf dem, omkring halsen. 
Resande anträffade eskimåqvinnor, hvilka buro bösshanar 
vid skälsenor liksom vi kedjor kring halsen. Puri voro 
förtjusta öfver blysoldater, hvilka de till skänks erhöllo af Spix 
och Martius, samt buro dem som dyrbara prydnader. Detta 
synes ändå rimligare, än när den nordamerikanska squawn 
(hustrun) inflätar tegelbitar i håret.

Föremålets sällsynthet uppträder emellertid här som
värdemätare.

Man lär sig att urskilja de ädla metallerna, och deras
gedigna förekommande underlättar bearbetningen. Guld-
och silfverspännen, ringar m. m. anses för den skull,
der de kunna erhållas, snart som det dyrbaraste, och
ju rikligare individen kan belamra sin kropp med dessa
artiklar, desto mer utsmyckad tycker han sig vara.

Vest-afrikas negrer ingnida sig med feta ämnen och
pudra sedan hela kroppen eller enskilda delar med
guldstoft. Kiesler berättar, att den mäktige konungen
af Aschanti väl vore i stånd att fylla ett oxhufvud
med guld. När han gick ut att spatsera i gala, bar han
gyllne sandaler, under det att händer och fötter voro
till den grad nedtyngda af gyllne spännen samt stycken
gediget guld, att två man på hvarje sida måste skrida
framför honom, på hvilkas axlar han lade sina armar,
för att icke blifva nedtryckt af tyngden. Vid sådane
promenader och andra offentliga tillfällen omgifves
han af tusentals qvinnor (likaledes hörande till
ägodelarne}, ingnidna med vegetabilisk olja samt
beströdda med guldstoft. På samma sätt utsmyckas
ofta liken af rika aflidna, hvilka derjemte i
munnen och i andra partier af kroppen förses
med guldbitar till tröst på den långa resan.

Äfven sällsynta växtprodukter äro begärliga. 
Välluktande oljor tjena som smörjelse och ingnidas
i håret. Hufvudet med sin naturliga hårprydnad,
och emedan detsamma faller mest i ögonen, har att
glädja sig åt en vidt utsträckt omsorg. Särskilt
skildras negrerna af alla resande som uppfinningsrika
hårkonstnärer. Några raka hela hufvudet och låta
blott en smal från pannan till nacken fortlöpande
kamm stå qvar; andra återigen afklippa håret, med
undantag af halfkretsformigt kring öronen befintliga
tofsar. Men qvinnorna fläta och uppfästa detsamma med
tillhjelp af allehanda harzer samt välluktande oljor,
i de mångfaldigaste former, hvilka endast en frisörs
sakkunniga hand kunde analysera och beskrifva. Hos
många folkslag är en särskild hårklädsel tecken till
högre eller lägre stånd, och redan hos greker samt
romare var det slafvarne förbjudet att, lika som de
frie, begagna långt hår.

På hufvudet anbringas också den prydnad, som betecknar
innehafvarens ställning, vare sig en enkel örnfjäder,
som den tappre indianen från Ontarios stränder sticker
i håret, eller en tung krona, en hjelm eller ett
med ädelstenar garneradt diadem. Det är icke längre
det i råmaterialet inneboende värdet ensamt, som gör
smycket dyrbart, utan den symboliska betydelse, som
inverkar på förädlandet af formen. Den simpla käppen
blifver härigenom till spira. Detta stadium betecknar
ett ytterligare steg framåt i kultur, hvilket är så
mycket betydelsefullare derigenom, att det underkastar
råämnena, vegetabiliska och animaliska produkter,
lika väl som metaller och stenarter, en vidare
bearbetning och på det sättet ökar skickligheten
och kunskaperna. Huden, i den form djuret bar den,
är icke längre tillfyllestgörande som mantel eller
förkläde. Drägten erhåller till snitt, stoff och färg
variationer, allt efter individens godtycke. Färgning,
garfning, söm, metallernas bearbetning till trådar,
tunna plåtar, kulor perlor, cylindrar, slipningen
af stenar, borrandet af musslor och tusentals andra
förrättningar erhålla en vidare utbildning.

Genom bemödandena att imitera blommornas sköna färger,
utvecklas färgsinnet, hvilket småningom lär sig att
fatta de särskilda färgernas inbördes förhållanden
till hvarandra samt praktiskt tillämpa detta.

Med rikdomen på medel växer också lusten att använda
dem. För den skull uppstår hos folkslag, hvilka genom
regelbundet arbete frigjort sig från tvånget att blott
sörja för det dagliga behofvet och hvilka hunnit till
varaktiga besittningar, en större föränderlighet i
beklädnaden, hvilken närmast leder till olika drägter
hos de särskilda, i rang åtskiljda klasserna. Rikare
medel tillåta finare tyger, präktigare prydnader,
oftare ombyte.

Handelsförbindelser med öfriga nationer bifoga
till det sjelfframbringade andra länders natur-
och konstprodukter, och åskådningen af främmande
drägter gifver anledning till
företagande af ändringar i den egna beklädnaden,
hvilka antingen bestämmas af smaken eller
ändamålsenligheten.

Och ändtligen försvinner den till en början föga
föränderliga nationaldrägten helt och hållet, samt
inträder i ett stadium af ombytlighet, hvilket vi
beteckna som mode.

Så betydelselöst och löjligt inför den kritiska
blicken, modet i dess sista orsak än må förefalla --
det är ju ingenting annat än fåfänga, begäret att
väcka uppmärksamhet -- måste dock ingalunda förbises,
att detsamma, liksom hvarje annan lyx, på industriens,
konsters och näringars utveckling utöfvat ett
det vigtigaste inflytande. Maschinväsendet,
ensamt betraktadt i spinn-, väf-, färgnings-
och trycknings-maschinernas branche, hade aldrig
kunnat uppnå sin nuvarande utveckling, om icke modet
betingade en emot förr alldeles ofantlig förbrukning
af väfda tyger. För 100 år sedan begagnade man en
drägt under en tid, på hvilken man nu tio gånger
ombyter densamma.

Den stegrade konsumtionen har nödgat till en ökad
produktion. Bomullsodling, får- och silkesafvel och
dylika näringsgrenar hafva måst hålla jemna steg med
efterfrågan. Må hända är det också ett nödvändigt
fall, att öfverproduktionen gifver anledning till
ökad förbrukning.

Lika mycket, sjelfva factum med dess vidtutgrenade,
folkens materiela välbefinnande betingande
sakförhållanden, på grund hvaraf ogästvänliga och
af naturen föga gynnade nejder genom arbete och
uppfinning kunna rikta sig, står fast, och lyxen
i kläder och prydnader erhåller derigenom en hög
kulturhistorisk vigtighet.

Modet är förbundet med nyare tiden. De gamla
folkslagen kände ej till detsamma eller åtminstone
på långt när icke i den grad, hvarthän det i våra
dagar utvecklat sig. Grekerna, och i hufvudsaken
äfven romarne, hade en enkel klädedrägt, hvilken
till form och i det närmaste samma stoff gick
i arf från slägte till slägte. Hos båda folken
var drägten derjemte ett tecken till visst stånd,
alltså ett slags uniform, och en dylik inskränker
allt för stor ändringslust. Visserligen berätta
gamla skriftställare, att äfven i Rom stort slöseri
bedrefs med kläder, så att särskilda förordningar
till minskande af lyxen måste utfärdas. Men denna
lyx sträckte sig mera till förbrukningen af särdeles
dyrbara och sällsynta tyger, såsom purpur och siden,
samt till användandet af stora massor ädelstenar och
perlor: utpreglade sig alltså icke i uppfinningen
af nya former och mönster, utan blef, likt hvarje
annat slöseri med massor, barbariskt samt utan
fruktbringande inflytande på konster och näringar. För
öfrigt uppträdde denna lyx endast periodiskt och
angrep icke hela befolkningen.

Greken af stånd bar till och med en helt enkel drägt
och inga, eller åtminstone ganska anspråkslösa, prydnader.

Men det är märkvärdigt att modet, hvilket dock,
för att kunna uppträda i dess fulla omfång, redan
förutsätter genomlöpandet af vissa bildningsstadier,
i enskilda fall också anträffas hos helt råa
nationer, som till exempel hos kaffrerna. Dessa
sätta ett särdeles värde på glaskoraller, men priset
omvexlar allt efter omständigheterna, under det
att samma färger och sorter icke alltid äro lika
omtyckta. Understundom träda helt andra produkter
i förgrunden. Vid Lichtensteins besök uppskattades
ett slags små koraller, hvilka de erhöllo genom
byte, ovanligt högt. Bekant är vidare begäret hos
alla negrer att bära europeiska kläder, hvilket i
länder som Vestindien framkallar de allra barockaste
drägter.

För de civiliserade folken började modets
verldsbeherrskande makt först under medeltiden
att blomstra och den tillväxte isynnerhet genom det
tygellösa lifvet i femtonde, sextonde och sjuttonde
århundradena.

Lyxen riktade sig äfven här först på föremålens massa
och urartade stundom till de största löjligheter. Till
byxor användes ofta 60-80 alnar tyg. Styfkjolar och
släp voro former, i hvilka ägarens glans och rikedom
kunde så rätt utveckla sig. De frodades äfven i hög
grad, om hvilken våra dagars krinoliner knappt förmå
gifva oss en föreställning. Regeringarne sökte hämma
manien genom bestämda föreskrifter öfver den drägt,
som de särskilda klasserna ägde att begagna, 
och Luther sjelf gjorde i en predikan byxdjefvuln
till föremål för sin dundrande vältalighet.

Men småningom gjorde anständigare åsigter sig
gällande. Tygernas mångfald och väfnadens skönhet
fullkomnades mer och mer. Hade ylle- eller
linnetyger förr nästan uteslutande begagnats,
så kom genom de ökade handelsförbindelserna med
östra Asien bomullen och isynnerhet sidenet i allt
vidsträcktare bruk. Fastän detta sednare redan
sparsamt nyttjades af de gamle och bomullen icke var
grekerna obekant, blefvo dock dessa tyger först nu
allmännare förbrukningsartiklar. I 15:de århundradet
kom silkesodlingen, förut isynnerhet bedrifven i
Spanien, Italien och Sicilien, till Frankrike och
genom hugenotterna vid slutet af 16:de århundradet
till Tyskland.

Genom den ökade införseln af dessa främmande produkter
erfor hela väfnads-industrien en omgestaltning.

Förut hade den utgjort en del af qvinnornas husliga
bestyr, men nu blef den en yrkesmässig sysselsättning,
hvilken slutligen i våra dagar fann sin fulländning i
den mest storartade fabriksdrift. Förbättringar och
uppfinningar göras hastigt der, hvarest menniskor
uteslutande egna sig åt ett arbete, och så finna vi
redan i medeltiden, i stället för de äldre enfärgade
tygerna, väfnader i blommor och mönster af konstnärlig
art.

Handväfveriet har visserligen uppnått sin höjdpunkt
i östra Asiens med rikdomar af alla slag öfverhopade
länder, sätet för ett folk af sådan stabilitet, att
individen anser för en nöjaktig uppgift, när han
offrar hela sitt lif på tillverkningen af en enda
shawl. Men deri ligger föga menniskovärdigt beröm.

Hos Europas framåtsträfvande aktiva folkslag måste de
städse återkommande handgreppen i spinning och väfning
ganska snart uppväcka en önskan att låta förrätta dem
på rent mekanisk väg och att använda den hittills
dermed sysselsatta menniskan till ett värdigare
arbete. Uppfinningen af maschinerna, från den enkla
spinnrocken till och med Jacquard-maschinen samt den
elektriska väfstolen, visa en serie af lyckliga
resultater, hvars höjd utgör en triumf för vår tid.

Genom dem har lyxen att kläda sig väl, från att
vara en företrädesrättighet för de rika, blifvit
en allmän möjlighet. Den snabba produktionen ökar
tygernas billighet, och mångfalden i mönster höjer
lusten till ombyte.

En fabrik, i hvilken 200 mekaniska väfstolar äro
uppställde, tillverkar så mycket varor, som 3000
väfvarefamiljer under samma tid vore i stånd att
leverera. Betänker man, att trådarne till dessa
väfnader likaledes spinnas genom maschiner
i stora etablissementer, att vidare appretur,
färgning, tryckning o. s. v. sker medelst ånga och
att slutligen en enda symaschin gör 15 menniskors
handarbete öfverflödigt, men att, trots allt det der,
lika många och ännu flera menniskor äro sysselsatta
med kläders förfärdigande, än förut, så inser man
lätt, hvilka förändringar som ägt rum i nutidens
beklädningsfrågor.

Modet håller jemna steg med folkets kultursträfvanden. 
Det är olika i barbariska tider och i sådane af finare seder.

Vi hafva sett, att menniskorna först uppsöka det
glänsande och brokiga, för att dermed smycka sig;
längre fram kasta de sig på mängden, massan,
det ymniga. Ändtligen aktgifva de på formen och
sträfva efter skönhet. Men till insigt af det
sköna hinna menniskorna blott på sina högsta
kulturgrader. Först i besittningen af en ädel
bildning, förmå de tillgodogöra sig erfarenheterna
från öfvergångsstadierna, att sätta verkligheten
i stället för skenet, det goda i stället för
det blott glänsande. Det, som under de rastlösa
efterforskningarne visar sig som varaktigt skönt och
godt, uttränger det mindre sköna, det mindre goda.

I förädlingen af medlen till förnöjande af sina behof,
visar sig den inre menniskans förädling.

Luttrade estetiska begrepp hålla kläder och
prydnader endast för medel, icke för ändamål. Man
återvänder till det enkla, det naturliga, och de
högst bildade folken anse för den skull materialets
godhet, enkelhet och färgharmoni samt naturlig,
d. v. s. den menskliga gestalten icke skändande
form, som grundvilkoren för deras beklädnad och
högsta renlighet såsom den skönaste prydnaden. De
öfverlemna utsmyckningen, af hvilken i mensklighetens
barndom mannen i vidsträcktaste mått betjenat sig,
och som hos halfbildade folkslag står i högsta flor,
uteslutande åt qvinnan, hvars skönhet fordrar en
passande ram. Klädedrägten och isynnerhet användandet
af prydnader äro bästa gradmätaren på belefvenheten
hos ett folk.

*




Yrvädret.

Hör stormen han hviner kring knut och gård
Det knakar i trädens grenar, 
Och drifvan sig lägger som berg så hård
Vid gärdsgårdar, buskar och stenar, 
Och himlen är dyster och mörk att se, 
Ingen stråle af solen nu låter sig te.

Den hungrande vargen vid skogens rand
Upphäfver sitt hemska läte, 
Han längtar få nyttja sin blanka tand,
Men haren blir qvar på sitt säte, 
Och orren i snödrifvan gömt sig i akt 
Att ej blifva mål för den glupskes jagt.

Och snön som ett mjöldoft i luften far,
Han går genom minsta springa; 
Ingen menniska ser hvad väg den tar,
Bland de kalla svaner som svinga
Från molnen neder och skaka sitt dun 
Öfver nejden ut intill minsta fjun.

Det luggar i tak, det knattrar i ås,
Och spjellet i skorsten darrar, 
Det griper i förstugudörrens lås,
Och vindflöjeln gnisslar och knarrar, 
Och talgoxen hackar på rutan och ber 
Att få komma in denna gång, om ej mer.

Då är det så godt att äga ett hem
Om aldrig så ringa — hvad gör det — 
Der man sitter tryggad till lif och till lem, 
Ej ovädret känner, blott hör det,
Och får tända brasan och snuggan dervid
Och kringom och inom sig åtnjuta frid.

Claes J. Ljungström.


*



Rydboholm.

Tre mil från Stockholm, i Östra Ryds socken af 
Danderyds Skeppslag, ligger den märkvärdiga gård, der Gustaf 
Wasa uppfostrades, och efter hvilken han före sitt upphöjande 
till konung skref sig “Herre till Rydboholm, Svea 
Rikes Föreståndare och Höfvidsman“.  Lummiga parker och 
trädgårdar innesluta ännu en gammal byggnad, sednast från 
1500-talet, och hvilken, aftecknad redan i Suecia-verket, ännu, 
oaktadt undergångna förändringar, med sina tvänne våningar 
och sitt torn, för åskådaren framställer sig som ett
gammalt feodalslott, hvilket fordom var omgifvet
af vidlyftiga befästningar. Slottet är inredt
och möbleradt med både prakt och smak; det hyser
ett icke oansenligt bibliotek och hade fordom en
porträttsamling, hvilken dock nu blifvit flyttad
till Skokloster; men älskaren af forntiden finner
det för sig intressantaste i det fristående tornet,
der man ännu visar konung Gustafs "studerkammare"
med dess enkla trästol och bord, och uti hvilket
äfven Sten Sture den Äldre uppgifves hafva haft sitt
arbetsrum. Rydboholm är ett gammalt Sturegods, hvilket
genom riksrådet Johan Christerson Wases giftermål
med Brita Sture, syster till Sten Sture den Äldre,
gick öfver till Wasaätten och tillhörde först Johan
Christersons son, Erik Johanson, och sedan dennes son,
konung Gustaf. Ett ytterligare minne af denne ägare
har Rydboholms park i en af honom planterad ek,
hvilken ännu frodas. Enligt uppgift på en der invid
af grefve Pehr Brahe upprest
sten, har konung Gustaf här planterat tvänne ekar,
men den ena af dessa är utgången och den, som ännu
finnes qvar, vårdas med största omsorg och är skyddad
med deromkring slagna jernband. Genom Gustaf Wasas
syster, Margaretha,
som var gift med riksrådet Joachim Brahe, kom
Rydboholm till annan ätt, och anse vi oss bland
Rydboholms innehafvare af Braheslägten böra nämna:
Pehr Brahe den Äldre, den förste grefven (d. 1590),
grefve Abraham Brahe (d. 1630), den vid Lützen stupade
grefve Nils Brahe, den olycklige grefve Erik Brahe
(d. 1756), excellensen Magnus Brahe den Äldre (d. 1826)
och hans son, Carl Johans personlige vän, Magnus Brahe
den Yngre, hvilken blott några månader öfverlefde
sin kunglige vän. Det är särdeles Magnus Brahe den
Äldre, som förskönat Rydboholms byggnad och park,
i hvilken också minnesvårdar finnas uppresta öfver
honom och hans fru. -- Bland Rydboholms minnen bör
slutligen nämnas, att det sista samqväm, som konung
Gustaf den Store bivistade i Sverige före sin afresa
till tyska kriget, hölls på Rydboholm, der konungen
den 23 Maj 1630 deltog i grefve Abrahams begrafning,
tillika med drottningen, pfalzgrefve Johan Casimir
och hans gemål, rikets råd med deras fruar m. fl.,
och der konungen skall hafva visat sig synnerligen
glad och förtröstansfull.



Rydboholms vackra park är under sommarmånaderna
en af Stockholms invånare flitigt besökt
förlustelseplats.

*




Min första Flamma.
Novell, af förf. till “Positivspelarens Son“.


Jag var tjugo år, extra ordinarie och utan andra
inkomster, än räntan af ett medelmåttigt fädernearf;
men hvad betydde det? Räckte icke räntan, så grep
man till kapitalet, och jag kände icke den minsta
kallelse för att spara och arbeta.

Det var på sommaren. Jag hade hyrt mig ett rum på en
vacker villa i närheten af Stockholm. Min blifvande
värdinna kände jag icke, emedan hon var illamående,
när hyresaffären uppgjordes. Allt hvad jag hade mig
bekant om henne
var, att hon hette Kenht och hade förlorat sin man,
som varit sjökapten. Om hennes ålder och utseende
gjorde jag mig icke några föreställningar. Jag
tog emellertid för afgjordt, att hon redan lemnat
ungdomsåren.

För öfrigt hade jag för afsigt att tillbringa min
mesta tid hos en familj i närheten, med hvilken jag
var närmare bekant. Der funnos söner, kamrater med mig
och unga döttrar, som det roade mig att prata med.
Några dagar före midsommar landade ångbåten, som förde
mig och min kappsäck, vid Tunasund, mitt blifvande
sommarresidens. Jag sprang helt glad upp på bryggan
och emottogs af en tjenarinna, som ödmjukt frågade:

"Är det notarien Lindersten?"

"Alldeles, mitt barn", svarade jag.

"Då skall jag visa vägen till notariens rum, för frun
är till staden och kommer icke åter förr än med sista
båten."

Jag följde tjenarinnan genom en väl vårdad trädgård.

Tunasund var ett litet förtjusande ställe, som på
ena sidan hade en insjö och på den andra en vik af
saltsjön. Den mark, hvaruppå det var beläget, bildade
skiljobandet emellan de båda sjöarne, som eljest
varit förenade. Med insjön i vester, saltsjön i öster,
höga skogbevuxna berg i norr och söder, presenterade
den lilla viken en högst intagande tafla. Fåglarne
sjöngo, blommorna doftade, lofven susade och vågen
lekte vid stranden. Det var en skön idyll.

Mitt rum var prydligt och med utsigt åt sjön. Jag
dröjde likväl icke länge der, utan sedan jag sett
min kappsäck inlogerad, fått fram en sommarhatt
och en dito rock, begaf jag mig på väg till Tunaås,
der mina vänner bodde.

Der var muntert, och tiden ilade hastigt
förbi. Aftonen var långt framskriden, då jag återvände
till mitt hem, fullt förvissad, att alla derstädes
gått till hvila. Redan ett godt stycke derifrån hörde
jag dock röster, som talade.

Då jag trädde inom grindarne, fann jag tvänne
fruntimmer, sittande på ett af gungbrädena och tvänne
små flickor i full fart med att kasta ring. Den
ena ringen föll på min hatt, just som jag tillslöt
grinden, och detta väckte stor munterhet hos de
små. Ett af fruntimmerna reste sig och kom mig till
mötes.

När man hör ordet enka, föreställer man sig en
qvinnofigur, med ett gråtmildt, tråkigt yttre,
insvept i svart ylle; en afgjord vän af kaffe,
knähundar och snusdosor, samt beröfvad all den poesi
och det tjusande behag, en ung flicka eller ung
fru vanligen äger. Jag hade aldrig träffat samman
med någon hygglig enka och hade om dem det klenaste
begrepp, man kan hafva.

Damen, som nu nalkades mig, var ett litet fint
fruntimmer, med en så lätt gång, att hon knappast
tycktes vidröra marken, och med ett utseende så
jungfruligt, att man omöjligt kunde antaga, det hon
uppnått tjugo år. Ansigtet var smalt, dragen späda,
håret ljust. Hon var icke egentligen vacker; men hela
hennes yttre hade något ljuft intagande och älskligt
qvinligt.

Då hon var mig helt nära, yttrade hon till hälften
blygt till hälften skämtsamt:

"Jag får bedja notarien om ursägt, för det jag icke
var hemma vid er ankomst; men angelägna affärer tvungo
mig att resa till staden. Emellertid får jag nu,
ehuru sent, önska er välkommen."

Jag bugade mig och framstammade:

"Jag har väl icke den äran att ..."

"Ack, jag har ju icke presenterat mig, inföll den
lilla elfvan, småskrattande; mitt namn är Kenth.

Det var således min värdinna; enka efter den för flera
år tillbaka förlista sjökaptenen och moder till de
begge barnen, som lekte på gården, hvaraf det ena
bestämdt uppnått tio år. Jag hade mycket svårt att
få detta klart för mig. Hon såg ju sjelf ut, som hade
hon nyligen lemnat barndomen.

Vi pratade en stund, sedan jag blifvit presenterad
för hennes äldre syster, mamsell Edberg.

Mygg och tanken på det lilla enkebarnet höllo mig
vaken under natten och förmådde mig att tidigare än
vanligt lemna sängen, men utan att detta medförde
någon fördel; ty af min värdinna såg jag icke en enda
skymt. Mitt kaffe serverades i lusthuset, der jag i
all sköns ro fick förtära det på egen hand.

*

Dagar och veckor förflöto helt hasteliga. Mina vänner
på Tunaås sågo mig sällan. Jag trifdes så innerligt
väl på på Tunasund, att jag företrädesvis sällskapade
med min värdinna, hennes syster och barn.

"Elma Kenth var mycket musikalisk, hade vacker röst
och älskade musiken med hela sin själ. Jag sjöng äfven
så der temmeligen bra och ägde någorlunda färdighet
på piano. Vi musicerade, promenerade, pratade och
gjorde båtfärder tillsammans. Jag, som förr aldrig
kunnat fördraga barn, omfattade fru Elmas små döttrar
med ett verkligt intresse och blef en stor favorit
hos den tioåriga Maria och den åttaåriga Anna. Jag
skämtade med mamsell Edberg och sökte på allt sätt
göra mig angenäm för min omgifning, under det min
lilla värdinna upptog hela min fantasi.

Hon var emellertid icke så lätt att behaga, emedan
hon visade sig särdeles nyckfull och ombytlig.

Att jag redan efter första dagarnes sammanvaro var
förtjust, märkte hon ganska väl. Det gifves ingenting
som en qvinna så hastigt observerar. Emellertid
föreföll det mig, som om denna upptäckt skrämt
henne; från att vara blid och vänlig blef hon
tillbakadragen. Då jag sökte dölja mina flammande
känslor, var hon idel älskvärdhet; men bara något af
dem framskymtade, blef hon retsam och pikant. Allt
detta var hon likväl på ett så älskvärdt och tjusande
sätt, att de små nyckerna och kapriserna endast satte
mitt hjerta i ännu häftigare låga.

Att Elma var flera år äldre än jag, tänkte jag aldrig
på. Hon föreföll såsom ett intagande barn, hvilket
man måste älska och göra till viljes.

En afton vid slutet af sommaren kunde jag icke längre
behålla hemligheten af mitt hjertas tillstånd för
mig sjelf, utan vågade fram, icke allenast med en
kärleksförklaring, utan med ett formligt frieri. Jag
ville blifva hennes stöd och en far för de små. Hand,
hjerta och återstoden af mitt fädernearf lade jag
för hennes fötter, bifogande att jag icke kunde lefva
utan henne.

Elma var rörd, tårar lyste i hennes ögon, och det
låg smärta i hennes leende. Jag trodde mig hafva
besegrat henne och knäböjde exalteradt, såsom alla
andra älskare, för att i en riktigt ödmjuk ställning
kunna emottaga beseglandet af min lycka. Men då reste
hon sig hastigt, sägande:

"Om jag än kunde älska en man, yngre än jag sjelf,
skulle jag ändå icke kunna blifva er maka. Orsaken
skall ni få veta i morgon."

Hon skyndade bort, och der låg jag på knä med den
korg jag fått. Jag hoppades likväl på morgondagen.

Morgondagen kom och med den Elmas förklaring, hvilken
innefattades i en kort lefnadsteckning, hvilken hon
meddelade mig, så lydande:

"Jag är dotter af en förmögen köpman. Vid sjutton
års ålder hade jag gjort mitt val och skänkt mitt
hjerta åt en ung sjökapten, vid namn Wilhelm Kenth,
som förde ett af min fars fartyg.

Wilhelm var af god härkomst, hade fått en
vårdad uppfostran och ägde ett naturligt poetiskt
sinne. Vacker, hurtig, glad och god, måste han af mig
blifva älskad. Min bröllopsdag var också den gladaste
och lyckligaste dag, jag hitintills upplefvat.

Ungdom, kärlek och sällhet logo emot mig, och
framtiden syntes så rik på löften om lycka.

Tvänne dagar efter vårt bröllop förde Wilhelm mig
ombord på sitt fartyg. Några timmar derefter lyftade
det ankar och vi afseglade ifrån Stockholm. På
stranden stodo mina föräldrar och syskon, hviftande
ett sista farväl åt oss. Jag kände icke smärtan af
att skiljas från de mina, jag kände blott lyckan af
att vara med honom och hade gerna framlefvat hela
mitt lif inom denna reling, blott jag stundligen fått
vara vid hans sida."

"Ni älskade er man bra högt", inföll jag harmset.

"Ja, det gjorde jag", svarade Elma, suckande. En liten
paus uppstod, hvarefter hon återtog med ett vackert,
barnsligt leende:

"Har ni någonsin varit ombord på ett större fartyg? I
så fall vet ni äfven, huru allt der är putsadt och
prydligt. Jag tyckte, att Wilhelms fartyg var ett
litet paradis och gladde mig åt den långa resan. Vi
skulle till Westindien.



Det är icke möjligt för någon att tänka sig, huru
angenäm den första tiden var. Vi hade piano ombord
och musicerade tillsammans. Väderleken var herrlig,
besättningen vid gladt lynne och befälhafvaren
tillbad sin unga hustru, som fann sig lycksalig af
att tillbedjas.

En natt utbröt storm. Wilhelm var på däck, då jag
vaknade vid detta egna knakande, som kommer den
ovane att befara fartygets undergång. Med mycken
möda lyckades det mig att blifva klädd, hvarefter
jag försökte komma upp på däck, för att få dö med
Wilhelm. Det tycktes mig omöjligt att vi skulle undgå
att finna vår graf i hafvets djup. I det jag kom
upp på öfversta steget af trappan, vräktes fartyget
så häftigt åt sidan, att jag säkert blifvit kastad
handlöst tillbaka, om jag icke med alla krafter hållit
mig fast. Jag kunde emellertid icke taga ett enda
steg vidare, utan måste stanna i stickande storm och
störtregn, fasthakande mig vid ledstången. Återvända
ner ville jag icke. Här ägde jag åtminstone den
trösten, att uppfånga Wilhelms röst, då han utdelade
sina befallningar. Slutligen hörde jag, oaktadt
stormens tjut, steg nalkas och ögonblicket derefter
utropade Wilhelm:

"För himlens skull, Elma, återvänd
till hytten. Huru har du vågat dig upp i detta
svåra väder, mitt ljufva barn?"

Han bar mig ner. Den
följande dagen låg jag sjuk i häftig feber. Jag hade
förkylt mig och fått lunginflammation.

Huru ömt han vårdade mig, huru mycken kärlek han
bevisade mig under min långa sjukdom, skulle jag
icke kunna skildra; men minnet deraf skall aldrig
förblekna. Jag omtalar detta också endast för att ni
skall förstå, huru innerligt jag måste fästa mig vid
min kärleksfulle make. Då jag åter tillfrisknade,
älskade jag honom högre än någonsin; ty jemte ömhet
hade uppstått en djup känsla af tacksamhet.

Vi hade varit borta något öfver ett år, då vi åter
ankrade på Stockholms redd.

I tre månader stannade Wilhelm hemma; men derefter
måste han åter ut, den gången utan mig, som nödgades
stanna hos min lilla Maria.

Hvilket år fullt af ångest. Huru vakade och lyssnade
jag icke vid minsta vindstöt, och hvilka fasans bilder
föresväfvade mig icke under dessa nätter, då höst-
och vårstormarne rasade. Jag gret och bad för honom,
utan hvilken icke fanns någon fröjd för mig. Huru slog
icke mitt hjerta vid emottagandet af hvarje bref.

Tolf månader, huru fort ila de icke, då vi äro
lyckliga; men hvilken evighet utgöra de icke, då vi
framlefva dem i oro och bäfvan.

Ändtligen kom sommaren. En dag i slutet af Juni
öppnades dörren till min sängkammare och i nästa
minut hvilade jag vid min mans bröst. -- Åter en kort
tid af oblandad sällhet; så kom hösten och med den
skiljsmessan.

Då jag i afskedets stund, badande i tårar, lindade
mina armar om Wilhelms hals, tillhviskade han mig de
tröstande orden, att han nästa höst skulle stanna i
hemmet.

Ett år förgick ånyo under samma qval och ångest.

I Augusti återkom han frisk och glad. Under jublande
glädje omfamnade han mig och våra barn; Anna var
då endast åtta månader gammal.

Fartyget, som under sista resan lidit mycket af de
svåra stormarne, skulle under vintern repareras och
min man stanna hos mig. Vi ordnade nu vårt lilla bo
för hans hemmavaro och byggde de mest förtjusande
luftslott, hvilket utgjorde Wilhelms största nöje. Han
hade haft med sig flera vackra saker och köpte
dagligen mera, för att riktigt smycka vår boning.

Oktober månad inföll. Det var den andre på
aftonen. Wilhelm och jag sutto framför brasan i hans
kabinett, då min far inträdde till oss.

Han var en kraftfull man, med mycken energi och
orubblig vilja. Öm make och god far, men utan
all svaghet i sina känslor, rättskaffens och aktad
affärsman, förstod han icke, att kärleken kunde spela
hufvudrolen i en mans lif; i hans eget hade arbete
och verksamhet varit de herrskande elementerna.

"God afton barn", sade han och nickade åt oss. "Ni
må väl, kan jag se. Sitt still, sitt still", tillade
han och vinkade åt mig, "det är egentligen för att
tala med Wilhelm, som jag är här i afton."

En oförklarlig bäfvan genomilade mitt hjerta.

"Eqvatorn" (namnet på det fartyg min man förde),
måste genast repareras, emedan han skall ut i höst."

Jag hoppade till på stolen. Wilhelms ansigte
öfverdrogs af en hastig blekhet, i det han svarade:

"Det var ju beslutadt, att fartyget skulle läggas
upp öfver vintern."

"Det är sannt; men jag har nu fått en särdeles
fördelaktig frakt. Fartyget bör kunna vara färdigt att
afgå härifrån i början af November. Jag ville derför
i afton underrätta dig derom, på det vi redan i morgon
skulle kunna börja med hvad som är att göra."

"Det är väl aldrig pappas mening, att Wilhelm skall
ut", inföll jag med skälfvande röst.

"Hvad pratar du", utlät sig min far; "det kan väl ännu
mindre vara min afsigt att taga befälet ifrån honom
och sätta till en annan kapten. Det skulle ju se ut,
som om jag blifvit missnöjd med min måg och ...

"Men ..." afbröt jag halfgråtande.

"Icke några men, Elma, din man är ung, har ännu icke
samlat något och behöfver förtjena sitt framtida
oberoende. Denna resa blir mer än vanligt inbringande
för honom. För öfrigt, vi måste arbeta medan vi äro
unga, för att kunna hvila när vi blifva gamla."

Fördel, arbete, framtida utkomst, hvad betydde allt
detta för mig, nu då frågan var, att min make skulle
åter ryckas ifrån mig. Det riktiga i min fars ord
kunde jag icke uppfatta, och för Wilhelm tycktes
det äfven vara svårt att foga sig efter svärfaderns
vilja. Han gjorde också några inkast, men min far
uttalade dervid sitt bestämda ogillande och sade:

"Vill du såsom en annan vekling stanna hemma, så
nog får jag en befälhafvare i ditt ställe; men skyll
sedan icke på mig, ifall du när våren kommer skulle
få svårt att få fartyg."

Gubben reste sig, och Wilhelm fattade hans hand,
sägande:

"Blif icke missnöjd. Pappa inser säkert, att det
skall vara svårt för mig att skiljas från Elma och
mina barn; men en sjöman måste lyda, när rederiet
befaller."

En dödskyla lade sig öfver mitt hjerta. Jag brast i gråt.

Saken var emellertid afgjord. Min glädje och mina
sköna förhoppningar voro mig beröfvade.

Dagen derpå fördes fartyget i dockan, och Wilhelms
tid upptogs nu vid tillsynen af fartygets reparation
och utrustning.

Jag såg på min mans molnhöljda panna, att denna resa
var honom motbjudande. Han, som eljest brukade vara
så glad och hurtig, var nu tyst och dyster. Han sökte
visserligen vid alla tillfällen trösta och intala
mig mod; men jag läste i hans ögon, att de ord,
som gingo öfver hans läppar, icke dikterades af en
inre öfvertygelse.

Under dessa qvalfulla veckor af förberedelser till en
skiljsmessa, som föreföll mig bittrare än någon af
de föregående, föll det mig in, att jag borde följa
honom.

Wilhelm oåtspord gick jag till mina föräldrar, för
att af min far utbedja mig tillåtelse och öfvertala
min mor att taga vården om mina små. Min far vägrade
bestämdt och mamma sökte bevisa mig, att jag icke
hade rättighet att öfvergifva mina barn samt att
pligten emot dem kräfde, att jag stannade hemma.

Olycklig och beröfvad mitt sista hopp, återvände jag
hem, och då Wilhelm på aftonen inträdde till mig,
meddelade jag honom mitt af min far tillintetgjorda
beslut och min sorg öfver att det icke kunde få
utföras.

Wilhelm log bedröfvad, kysste mig och försäkrade:
att jag icke lyckats erhålla hans samtycke, ifall
jag vändt mig till honom.

Den åttonde November var fartyget klart till afsegling
och skulle den nionde i dagningen lyfta ankar.

Ända till klockan två på natten stannade Wilhelm
hos mig. När han slutligen måste säga mig farväl,
hängde jag 
mig fast vid honom, och han kunde hvarken med böner
eller föreställningar förmå mig att afstå ifrån
att följa honom till Skeppsbron, der slupen låg,
som skulle föra honom ombord.

Han nödgades gifva vika. Jag steg upp i det åkdon,
som förde honom från hemmet. Jag vill icke tala om
det ögonblick, då han slet sig ifrån mig, hoppade i
båten och ropade: "kast loss!"

När slupen lade från land och matroserna med några
raska årtag aflägsnat den från stranden, upphäfde jag
ett genomträngande skrik och, sträckande armarne efter
den, på det af månskenet upplysta vattnet bortilande
farkosten, ropade jag min älskling tillbaka.

Klockorna i stadens kyrkor förkunnade, att vi redan
räknade fjerde timman på den nya dagen.

När slupen lagt till vid fartyget, och Wilhelm
derifrån tillvinkat mig sitt sista farväl, lät jag
köra mig till Stadsgården. Här afskedade jag kusken
och fortsatte i den ödsliga, månljusa Novembernatten
vägen ända till Söderbergs trappor. Här satte jag
mig för att afvakta det ögonblick, då "Equatorn"
lyftade ankar. Jag hade fartyget till venster, det
skulle passera förbi mig då det afseglade.

Stirrande derpå med tårlösa ögon och med själen
uppfylld af hopplösa tankar, satt jag utan att känna
huru Novembervinden isade mitt blod, endast lyssnande
till tornklockans förtäljande af tidens gång.

Hvarje qvart, som förde mig närmare den stund, då
"Eqvatorn" skulle lemna sin plats, förorsakade mig en
nervös darrning. Klar och glänsande hade månan blickat
ner på mig. Nu förbleknades den, en purpurstrimma
syntes i öster.

Det började dagas.

Jag höll andan och lyssnade.

Ett rasslande ljud träffade mitt öra. "Eqvatorn" gaf
tillkänna, att man hade börjat lätta på ankaret. Ett
par hvita segel utvecklades, vinden fyllde dem,
och nu framskred det ståtliga fartyget på vattenytan.

Alla mina känslor koncentrerades i ögonen. Hjertat och
pulsarne stodo still. Jag såg honom, min hela verld,
stå på akterdäck, med en kikare i handen. Jag reste
mig och gick fram ända till yttersta kanten af bron.

O, om han ändå såg hitåt, tänkte jag och knäppte
tillsamman mina af köld stelnade händer. I detsamma
riktades Wilhelms kikare åt den punkt, der jag
stod. Jag neddignade på knä och räckte händerna
mot det för en tilltagande bris hastigt bortilande
fartyget. Wilhelm uppdrog sin näsduk och hviftade med
den. Han hade sett mig, men några ögonblick derefter
gjorde fartyget en vändning, seglen bortskymde honom
och jag såg aldrig mera min älskade make."

Elma tystnade. Hon gret. -- En lång paus följde,
hvarefter hon återtog:

"De första underrättelserna från Wilhelm voro särdeles
glädjande, och då någon tid förgått, började jag
hoppas på ett gladt återseende. Det bref, jag erhöll,
utvisade, att han var vid godt mod och äfven hade
återfått tron på resans lyckliga slut.

Julen var förbi. Det nya året hade inträdt. Vi voro i
Januari. Jag var just sysselsatt med att skrifva till
Wilhelm, då en af mina fordna skolkamrater inträdde
till mig. Jag skyndade emot henne, utropande:

Så snällt af dig att komma till mig; du stannar väl?

I det jag sade detta, ville jag hjelpa henne af med
kappan, men märkte då, att hon var mycket blek och
såg uppskakad ut.

"Elma, känner du icke till underrättelsen, som kommit
i dag?"

"Hvilken underrättelse?" sporde jag och fattade om
hennes arm. Rör den min ... min ... Wilhelm,
tillade jag bäfvande.

Hon förmådde icke svara, utan utbrast i gråt.

Salsdörren öppnades och min far inträdde. En enda
blick på hans ansigte var tillräcklig för att säga
mig, att något för mig olyckligt inträffat.

Pappa! utropade jag och sprang emot honom, huru är
det med Wilhelm?

"Eqvatorn" har förlist, och alla man omkommit,
pustade min far, neddignande på en af stolarne.

Jag svimnade icke, jag utbrast icke i tårar. Min
olycka var för stor, att gifva sig luft i någon
klagan. Jag hade förlorat mera än lifvet, i den make
jag tillbad."

Elma tystnade åter. Hon satt en lång stund utan att
säga ett ord eller fälla en tår. Hon var blek, och
det syntes, att den smärta som för flera år tillbaka
träffat henne, ännu, då tanken dröjde dervid, var
lika stor. Efter en stund återtog hon:

"Några dagar derefter insjuknade jag i nervfeber;
men oaktadt läkarne länge fruktade för utgången,
återvände jag till lifvet och har sedan lefvat endast
för mina små flickor.

Någonting närmare om "Eqvatorns" förolyckande känner
man icke.

Huru min stackars man och besättningen kämpat den
sista kampen, eller hvad som blifvit deras öde,
vet man icke. Må hända äro de tagne af kapare och i
så fall kan Wilhelm icke betraktas såsom död. Efter
mitt tillfrisknande var det mig ej möjligt antaga,
att han omkommit, och man kunde icke förmå mig att
bära sorgdrägt. Jag hoppades alltjemt och hoppas ännu,
att han skall återkomma, oaktadt sju år förgått."

Hvad intryck Elmas historia gjorde på mig, är icke
nödigt skildra. Den hade varit så enkel, så till
hjertat gående, att harmen öfver det nederlag jag
lidit måste försvinna.

Några dagar derefter flyttade jag från Tunasund.

*

På hösten företog jag en resa till Tyskland och
Frankrike, fullt förvissad att jag icke kunde
bättre använda återstoden af mitt arf. För att
vara uppriktig, måste jag äfven tillstå, att det
icke hade lyckats mig förgäta min lilla värdinna på
Tunasund. Elmas bild följde mig öfverallt. Jag hade
den svagheten att sörja öfver, att hon icke kunde
blifva min, och derför beslöt jag besöka främmande
länder.

Jag hade ströfvat omkring i Schweitz, hänförts af
Rhenstränderna och smakat på parisernöjena. Jag hade 
varit tjusad och berusad af allt det
sinnesretande, som Frankrikes hufvudstad erbjuder
och likväl hände det, då jag efter en dag, full af
idel fröjder, återvände till min boning, att Elmas
bild stod för min själ, och en röst i mitt hjerta
hviskade:

"Alla dessa nöjen offrade jag gerna mot lyckan att
hafva fått kalla henne min!"

Ifrån Paris begaf jag mig till Marseille. En dag
under mitt vistande derstädes plågades jag särdeles
af min tungsinthet, hvarföre jag på egen hand företog
en längre promenad. Min uppmärksamhet fästades då
vid ett stort och högt hus af påfallande likhet med
ett fängelse. Jag frågade en person, som passerade
förbi mig, om han kunde säga, hvad det var för en
inrättning.

"En anstalt för sinnessjuka", blef svaret.

"Ett dårhus således. Jag har lust att taga det i
närmare betraktande. Måhända skall åsynen af dessa
olyckliga för alltid bannlysa mitt svårmod."

Jag ringde och blef förd till föreståndaren,
en utmärkt artig man, som visade mig
anstalten. Vandringen genom den var slutad, och vi
befunno oss på den stora gården, der flera personer
promenerade, alla med ett mer eller mindre fånigt
utseende. -- På en bänk satt en ännu ung karl med
ett vackert ansigte, som föreföll mig bekant. Jag
hade bestämdt sett honom förr, men hvar och när,
kunde jag icke erinra mig.

"Hvilken är mannen der?" frågade jag föreståndaren
och pekade på den orörliga figuren.

"Det namn, under hvilket han blifvit här inskrifven
är Ivan", svarade föreståndaren. "Han har varit här
i många år. Under första tiden lärer han varit häftig
och våldsam, men efter en inflammation i hjernan har
han förhållit sig helt stilla och tyckes alldeles
hafva förlorat minnet. Han talar aldrig, men det
händer långa tider, att han sitter och stafvar på
ett namn. Får han se en qvinna med ett litet barn på 
armen, stafvar han sedan nätter och dagar på det der
namnet."

"Och hvilket är det?" frågade jag och kände mig i
högsta grad intresserad af mannen med det bekanta
ansigtet, hvilken det oaktadt måste vara mig
främmande.

"Om ni går till honom, får ni höra det."

Jag nalkades den olycklige, som icke fästade någon
uppmärksamhet vid mig, utan förblef i samma ställning
med blicken stirrande rakt fram och läpparne i en
oupphörlig rörelse. Jag satte mig på bänken bredvid
honom, böjde mig ner och lyssnade på hans tysta
hviskning.

"El, El-ma, ma", stafvade fånen. Jag spratt till och
fixerade honom. Han liknade ett porträtt, jag sett
af Elmas man.

"O, min Gud, skulle det kunna vara han", tänkte
jag och lade min hand på hans skuldra, sägande på
svenska:

"Är Elma Kenth er hustru?"

Fånen rusade upp vid ljudet af min röst, lade bägge
händerna öfver pannan och mumlade:

"Min hustru, min hustru, min hustru", och det
ända till dess han åter föll ned på bänken under
konvulsivisk gråt.

Föreståndaren blef högst förvånad. Den sinnessjuke
brukade icke gifva någon uppmärksamhet åt hvad man
sade till honom.

Jag gjorde föreståndaren några frågor, om huru den
unge mannen kommit till inrättningen och yttrade min
förmodan, att han var svensk. Föreståndaren kunde icke
gifva mig några andra upplysningar, än att patienten
blifvit ditförd från ett af sjukhusen i Marseille.

Mina första omsorger blefvo att få ut min stackars
landsman från dårhuset och under riktig läkarevård
samt att försöka erhålla några upplysningar om honom.

*

Ett år hade förgått, sedan jag hörde Elmas historia
berättad af henne sjelf, då jag, nyss återkommen från
utlandet, i sällskap med en reskamrat, landade vid
Tunasunds brygga.

Elmas små flickor kommo hoppande emot mig. Jag
tillhviskade den äldsta att underrätta mamma, det jag
och en annan herre önskade få göra henne vår visit.

Min reskamrat hade stannat nere vid bryggan. När
flickorna sprungo sin väg, tog jag hans arm och förde
honom med mig genom den lilla trädgården.

På verandan stod Elma. Just som jag öppnade grinden
åt min reskamrat, vände Elma sitt ansigte mot oss.

"Elma!" utropade min reskamrat och störtade fram. Icke
ett ljud gick öfver Elmas läppar. Hon slog armarne
om hans hals och slöts till hans bröst.

En lång omarmning, en lång tystnad och den för död
ansedde Wilhelm Kenth hade sin ljufva, älskande och
trogna maka åter.

Jag drog mig åt sidan och betraktade de
genom mig återförenade med af rörelse fuktiga
ögon. Förverkligandet af mina käraste förhoppningar
hade icke kunnat uppväga den känsla af innerlig
tillfredsställelse, jag nu erfor.

Den sinnesrubbning af hvilken Wilhelm Kenth lidit
under flera år, hade redan efter någon tids sammanvaro
med mig och en noggrann läkarevård gifvit vika, och
af den återstod blott en fortfarande oförmåga att
erinra sig hvad som passerat, samt den fixa idéen att
Elma omkommit med "Eqvatorn". De utmärktaste läkare i
England och Frankrike voro emellertid rådfrågade och
alla hade instämt deri, att en häftig glädje skulle
fullkomligt återställa honom.

Jag företog också ofördröjligen återresan till Sverige
och förde honom utan alla förberedelser till Tunasund,
på det att mötet med Elma skulle åstadkomma en sådan
sensation, att de domnade själskrafterna väcktes till
verksamhet. Försöket lyckades fullkomligt.

Elmas och Wilhelms lycka blef för mig rik
belöning. Min kärlek till den förra förbyttes till
innerlig vänskap, hvilken ännu är oförminskad.

Det enda Wilhelm hade svårt att erinra sig, var
natten då "Eqvatorn" förliste. Hvad han om den
kunde meddela, inskränkte sig dertill, att han,
sedan fartyget blifvit krossadt, hållit sig uppe på
en planka och i dagningen den följande morgonen blef
upptagen af en engelsman. Vidare mindes han blott,
huru han en stormig och kall afton fördes från
fartyget till ett sjukhus. Hvad som sedan passerat,
var honom fullkomligt obekant.

Wilhelm Kenth köpte sig en landtegendom och
ditflyttade med sin Elma och sina barn. Egendomen
var belägen i en skogig trakt, långt ifrån sjön,
emedan Wilhelm bibehåller en stor obenägenhet för
att påminnas om sitt sjömanslif.

De återförenade makarne lefva ännu och äro så lyckliga
det är möjligt att vara.

Wilhelm har återfått sitt glada lynne. Elma lefver
och andas endast för honom.

*



Allmännyttigt.

Klaver-stämmachin. Af instrumentmakaren A. Uhlich i
Chemnitz har konstruerats en klaver-stämmachin, på
hvilken han erhållit patent. Machinen, som egentligen
är afsedd till en nödhjelp i mindre städer, kostar
blott 5 rdr. Uppfinningen består deruti att åstadkomma
stämningen på det sätt, att man anslår den ton, som
skall stämmas, omvexlande med en lika hög, medelst
förkortning af klanglinien uppkommen flageoletton af
en redan ren stämd lägre ton, tills ett fullkomligt
unisono af de bägge tonerna uppstår. Machinen består
helt enkelt af en liten med skinn beklädd kil, som
vid ändan af ett tungt metallställ låter skjuta sig
fram och tillbaka. Efter kort öfning skall hvarje
klaverspelare vara i stånd att med detta enkla
machineri kunna fysikaliskt rent och noga stämma sitt
instrument.

Zinkbleck. Vanligtvis befinnes det till tak använda
zinkblecket redan efter en kort tid sönderfrätet och
genomborradt af stora hål. Det sönderfrätta
är i kanterna betäckt med en hvit skorpa af
kolsyrad oxid, som man lätt kan borttaga och hvilken
innefattas af en gul organisk substans. Man har
funnit, att blecket var angripet öfver allt,
der det berörde ofullkomligt torrt, eller för
väta utsatt virke; deremot var det oskadadt,
då det ej berörde virket, eller der det sednare
alltid var torrt. Förändringarne visade
sig blott hos på ekvirke anbringad zink,
men ej på den som var anbringad på furuvirke.
Vid reparationer af zinktak är derföre bäst,
att ej lägga zink på ekvirke, utan alltid
på ett kådigt, såsom furuvirke.

